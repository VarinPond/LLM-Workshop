นายอาทิตย์เป็นเจ้าของที่ดินโฉนดเลขที่ 333 ซึ่งอยู่ติดกับที่ดินโฉนดเลขที่ 334 ของนางดาว นายอาทิตย์ตกลงด้วยวาจากับนายจันทร์ว่า ยอมให้นายจันทร์ปลูกบ้านอาศัยอยู่ในที่ดินแปลงดังกล่าวของนายอาทิตย์ได้โดยไม่ต้องเสียค่าเช่าที่ดินตลอดชีวิตของนายจันทร์ นายจันทร์จึงสร้างบ้านอยู่จำนวน 2 หลัง โดยเข้าใจว่าบ้านทั้งสองหลังสร้างอยู่ในที่ดินโฉนดเลขที่ 333 แต่เมื่อสร้างบ้านเสร็จและทำการรังวัดสอบเขตที่ดินจึงทราบว่าบ้านหลังที่ 1 ตั้งอยู่ในที่ดินโฉนดเลขที่ 333 ส่วนบ้านหลังที่ 2 ตั้งอยู่ในที่ดินโฉนดเลขที่ 334 ต่อมานายอาทิตย์ถึงแก่ความตาย นายตะวันซึ่งเป็นทายาทของนายอาทิตย์ไม่ต้องการให้นายจันทร์อยู่อาศัยในบ้านหลังที่ 1 จึงแจ้งให้นายจันทร์ออกจากบ้านและที่ดินโฉนดเลขที่ 333 แต่นายจันทร์เพิกเฉย ส่วนทางด้านนางดาวยอมรับบ้านหลังที่ 2 ไว้ แต่กล่าวอ้างว่าบ้านเป็นส่วนควบกับที่ดินโฉนดเลขที่ 334 ตกเป็นของนางดาวโดยไม่ต้องชำระค่าทรัพย์ส่วนควบแก่นายจันทร์
ให้วินิจฉัยว่า:
(ก) นายตะวันฟ้องขับไล่นายจันทร์ให้ออกจากบ้านหลังที่ 1 และที่ดินโฉนดเลขที่ 333 ได้หรือไม่
(ข) ข้ออ้างของนางดาวฟังขึ้นหรือไม่
__
นายดำทำสัญญาให้นายแดงเช่ารถเก๋งของตนไปใช้ระหว่างวันที่ 9 ตุลาคม 2564 ถึงวันที่ 20 ตุลาคม 2564 คิดค่าเช่า 70,000 บาท โดยนายแดงต้องนำรถมาส่งคืนและชำระค่าถึงวันที่ 20 ตุลาคม 2564 หากไม่ส่งคืนต้องเสียค่าปรับ 50,000 บาท ปรากฏว่านายแดงเช่าไปใช้แล้วไม่นำมาส่งคืนและไม่ชำระค่าเช่าตามที่ตกลง นายดำบอกเพียงให้นายแดงนำรถมาคืนภายในวันที่ 30 ตุลาคม 2564 แต่นายแดงก็ไม่นำมาส่งคืน นายดำจึงไปยึดรถคืนและยื่นฟ้องต่อศาลเมื่อวันที่ 10 พฤศจิกายน 2564 ขอให้บังคับนายแดงชำระค่าเช่าและค่าปรับ พร้อมดอกเบี้ยอัตราร้อยละห้าต่อปีตั้งแต่วันผิดนัดจนกว่าจะชำระเสร็จ
ให้วินิจฉัยว่านายดำมีสิทธิได้รับดอกเบี้ยผิดนัดของเงินค่าเช่าและค่าปรับตั้งแต่วันใด
__
นายเอประมาทเลินเล่อขับรถยนต์ด้วยความเร็วเกินสมควร แล่นเข้าทางโค้งหักข้อศอกจนไม่สามารถควบคุมรถได้ เป็นเหตุให้รถเสียหลักไปชนกับรถยนต์ที่นายบีขับอยู่ ทำให้สินค้าเสื้อผ้าของนายบีตกหล่นลงไปจากรถ คนร้ายที่ปะปนอยู่ในกลุ่มคนมุงดูเหตุการณ์ได้ฉวยโอกาสลักเอาสินค้าเสื้อผ้านั้นไป โดยรถยนต์คันที่ถูกชนเป็นกรรมสิทธิ์ของนายซี แต่นายบีนำมาใช้ขับเพื่อเดินทางไปค้าขายเสื้อผ้าทุกวัน นายซีได้นำรถยนต์ไปซ่อมที่ศูนย์บริการของนายดี ต่อมานายบีฟ้องนายเอเรียกค่าเสียหายจากการที่สินค้าเสื้อผ้าถูกลักไป และเรียกค่าขาดประโยชน์จากการใช้รถยนต์ หลังจากนั้นนายซีนำรถยนต์กลับไปขอให้นายดีซ่อมอีกครั้งเนื่องจากยังซ่อมไม่เรียบร้อย แต่นายดีกลับไม่ซ่อมให้ โดยอ้างว่าซ่อมไม่ได้และให้นายซีมารับรถยนต์คืน แต่นายซียืนยันไม่ยอมรับรถยนต์คืนจนกว่าจะซ่อมเสร็จ นายซีจึงจอดรถยนต์ทิ้งไว้ที่ศูนย์บริการของนายดีเป็นเวลาหลายปี ทำให้นายดีเสียหายจากการที่ไม่สามารถใช้สถานที่จอดรถนั้นได้ นายดีจึงฟ้องว่านายซีทำละเมิดเพื่อขอให้นายซีรับรถยนต์คืนไป
ให้วินิจฉัยว่า:
(ก) นายเอให้การต่อสู้ว่าการที่สินค้าเสื้อผ้าของนายบีถูกลักไปเป็นการกระทำของคนร้าย ไม่ใช่ผลโดยตรงจากการกระทำละเมิดของนายเอ ข้อต่อสู้ของนายเอฟังขึ้นหรือไม่
(ข) นายเอให้การต่อสู้ว่านายบีไม่ใช่เจ้าของกรรมสิทธิ์รถยนต์ จึงไม่มีสิทธิเรียกค่าขาดประโยชน์จากการใช้รถยนต์จากนายเอ ข้อต่อสู้ของนายเอฟังขึ้นหรือไม่
(ค) นายบีให้การต่อสู้นายดีเป็นฝ่ายผิดสัญญาจ้างทำของเนื่องจากไม่ซ่อมรถยนต์ให้เสร็จ จึงไม่มีอำนาจฟ้องว่านายซีทำละเมิดเพื่อขอให้นายซีรับรถยนต์คืนไป ข้อต่อสู้ของนายซีฟังขึ้นหรือไม่
__
นายเพชรทำหนังสือสัญญาซื้อยางธรรมชาติประมาณ 100 ถึง 120 ตัน ในราคากิโลกรัมละ 25 บาท จากนายทอง โดยมีข้อตกลงว่าหากนายเพชรมีคำสั่งซื้อและโอนเงินเข้าบัญชีของนายทอง นายทองก็ยินดีจะขายและส่งยางตามจำนวนที่สั่งซื้อให้นายเพชร หลังจากนั้นหนึ่งสัปดาห์ราคายางสูงขึ้น นายทองจึงบอกเลิกสัญญาต่อนายเพชรในทันที แต่เพชรยังต้องการซื้อยางธรรมชาติ จึงแจ้งตอบไปยังนายทองว่าตกลงซื้อยางธรรมชาติ 100 ตัน ในราคากิโลกรัมละ 25 บาท นายทองไม่ยอมขาย โดยอ้างว่าสัญญาเลิกกันแล้ว
ในระหว่างช่วงเวลานั้น นายเงินขับรถกระบะไปเปลี่ยนยางรถที่ร้านยางของนายเพชร ตกลงเปลี่ยนยาง 4 เส้น เป็นเงิน 4,000 บาท หลังจากนายเพชรและนายเงินคัดเลือกยางในร้านแล้ว นายเงินเดินไปเบิกเงินค่าซื้อยางที่ตู้เอทีเอ็ม นายเพชรให้นายนิล ลูกจ้างประจำร้าน เปลี่ยนยางให้ เมื่อเปลี่ยนยางเสร็จ นายนิลถอยรถไปจอดบริเวณหน้าร้าน โดยติดเครื่องยนต์ไว้ หลังจากนั้นประมาณ 3 นาที นายเงินไม่เห็นมีใครมาเก็บเงินค่ายาง จึงขับรถออกจากร้านไปโดยไม่ชำระเงิน นายเพชรจึงไปแจ้งความ เพื่อให้เจ้าพนักงานตำรวจสกัดจับติดตามเอายางคืน โดยอ้างว่ายางรถทั้ง 4 เส้นยังเป็นกรรมสิทธิ์ของตน เพราะนายเงินยังไม่ชำระราคาให้
ให้วินิจฉัยว่าข้ออ้างของนายทองและนายเพชรฟังขึ้นหรือไม่
__
เมื่อวันที่ 9 มีนาคม 2563 บริษัท มรกต จำกัด ทำหนังสือสัญญากู้ยืมเงินกับธนาคารสยาม จำนวน 9,000,000 บาท ตกลงดอกเบี้ยในอัตราร้อยละ 15 ต่อปี จะชำระคืนภายใน 1 ปี และได้ทำหนังสือสัญญาจำนองและจดทะเบียนจำนองที่ดินของตนเป็นประกันหนี้ตามหนังสือสัญญากู้ยืมเงินดังกล่าว วงเงิน 9,000,000 บาท โดยตกลงว่าหากบังคับจำนองไม่พอชำระหนี้ ยอมรับผิดจนกว่าจะครบถ้วน และมีบริษัท ทับทิม จำกัด ซึ่งมีวัตถุประสงค์ในการค้ำประกัน เข้าทำหนังสือสัญญาค้ำประกันหนี้ตามหนังสือสัญญากู้ยืมเงินจำนวน 9,000,000 บาท โดยตกลงยอมรับผิดอย่างลูกหนี้ร่วม
ต่อมา หลังจากที่บริษัท มรกต จำกัด ผิดนัดชำระไปแล้ว 3 เดือน ธนาคารสยามได้ส่งหนังสือบอกกล่าวไปถึงทั้งสองบริษัทให้ชำระหนี้แก่ธนาคารภายใน 30 วัน นับแต่วันที่ได้รับหนังสือ หากไม่ชำระจะดำเนินคดีและบังคับทรัพย์จำนองออกขายทอดตลาด ทั้งสองบริษัทได้รับหนังสือแล้ว แต่เพิกเฉย หลังจากนั้นอีก 3 เดือน ธนาคารสยามได้ฟ้องทั้งสองบริษัทให้ร่วมกันชำระหนี้ดังกล่าว 9,000,000 บาท พร้อมดอกเบี้ยในอัตราร้อยละ 15 ต่อปี หากไม่ชำระให้ยึดทรัพย์จำนองและทรัพย์อื่นของทั้งสองบริษัทออกขายทอดตลาดชำระหนี้
(ก) บริษัท มรกต จำกัด ต่อสู้ว่าการบอกกล่าวไม่ชอบ จึงไม่มีอำนาจฟ้องบังคับจำนอง
(ข) บริษัท ทับทิม จำกัด ต่อสู้ว่าข้อตกลงยอมรับผิดอย่างลูกหนี้ร่วม และการบอกกล่าวไม่ชอบ จึงไม่มีอำนาจฟ้องและไม่ต้องร่วมรับผิดชำระหนี้ตามฟ้อง
ให้วินิจฉัยว่าข้อต่อสู้ของทั้งสองบริษัทฟังขึ้นหรือไม่
__
นางนกออกเช็คชนิดระบุชื่อผู้รับเงินลงวันที่ล่วงหน้า มีนายมั่นลงลายมือชื่อที่ด้านหน้าเช็ค มอบให้แก่นางส้มเพื่อเป็นประกันในการนำเครื่องเพชรของนางส้มไปขาย นางนกขายเครื่องเพชรได้แล้ว นำเงินมาจ่ายให้นางส้มและขอรับเช็คคืน นางส้มรับว่าจะคืนเช็คให้ภายหลัง แต่ต่อมากลับนำเช็คไปแลกเงินสดจากนายทอง โดยนางส้มเขียนข้อความที่ด้านหลังเช็คเพียงว่า “โอนให้” และลงลายมือชื่อไว้ นายทองรับแลกเช็คไว้โดยสุจริต ก่อนเช็คถึงกำหนดใช้เงิน นางนกไปทวงเช็คคืนจากนางส้มอีกครั้ง นางส้มแจ้งว่าได้โอนเช็คให้แก่นายทองไปแล้ว นางนกจึงไปขอเช็คคืนจากนายทอง โดยแจ้งให้ทราบว่าเช็คดังกล่าวไม่มีมูลหนี้ นายทองไม่ยอมคืนเช็คให้ และเมื่อเช็คถึงกำหนด กลับนำไปเรียกเก็บเงิน ธนาคารปฏิเสธการจ่ายเงิน นายทองจึงฟ้องนางนก นางส้ม และนายมั่นให้ร่วมกันรับผิดชำระเงินตามเช็ค
* (ก) นางนกต่อสู้ว่า นายทองทราบแล้วว่าเช็คพิพาทเป็นเช็คไม่มีมูลหนี้ การที่นายทองนำเช็คไปเรียกเก็บเงิน การโอนเช็คระหว่างนางส้มกับนายทองจึงเป็นการคบคิดกันฉ้อฉล นายทองไม่ใช่ผู้ทรงโดยชอบด้วยกฎหมาย ขอให้ยกฟ้อง
* (ข) นางส้มต่อสู้ว่า เช็คพิพาทไม่ระบุนายทองเป็นผู้รับโอน การโอนจึงไม่ชอบ นายทองไม่เป็นผู้ทรงโดยชอบด้วยกฎหมาย ไม่มีอำนาจฟ้อง
* (ค) นายมั่นต่อสู้ว่า นายมั่นเพียงแต่ลงลายมือชื่อที่ด้านหน้าเช็คลอยๆ ทั้งไม่ได้ระบุวันที่ที่ลงลายมือชื่อ จึงไม่ต้องรับผิดตามเช็ค
ให้วินิจฉัยว่าข้อต่อสู้ของนางนก นางส้ม และนายมั่นฟังขึ้นหรือไม่
__
นายกานต์และนางสาวธิดาตกลงเข้าหุ้นกันเปิดร้านขายอะไหล่รถยนต์ในรูปแบบห้างหุ้นส่วนสามัญนิติบุคคล ชื่อว่าห้างหุ้นส่วนสามัญนิติบุคคล กานต์ ธิดา หลังจากห้างดำเนินกิจการมาได้ระยะหนึ่ง นายกานต์เห็นว่าการทำธุรกิจขายอะไหล่รถยนต์มีกำไรดี นายกานต์จึงเปิดร้านขายอะไหล่รถยนต์ของตนเองอยู่ฝั่งตรงข้ามห้างหุ้นส่วนสามัญนิติบุคคล กานต์ ธิดา ซึ่งเป็นกิจการอันมีสภาพอย่างเดียวกันและแข่งขันกับกิจการของห้าง เป็นเหตุให้ห้างหุ้นส่วนสามัญนิติบุคคล กานต์ ธิดา ได้รับความเสียหายเป็นเงินหนึ่งล้านบาท ห้างหุ้นส่วนสามัญนิติบุคคล กานต์ ธิดา จึงฟ้องนายกานต์เรียกค่าสินไหมทดแทนจากการที่นายกานต์ประกอบกิจการค้าขายแข่ง ส่วน นางสาวธิดาก็ร้องขอให้ศาลสั่งให้นายกานต์หยุดประกอบกิจการดังกล่าว นายกานต์ยกข้อต่อสู้ว่ากิจการร้านขายอะไหล่รถยนต์ของนายกานต์ขาดทุนมาโดยตลอดไม่เคยมีกำไร นายกานต์จึงไม่ต้องรับผิดชดใช้ค่าสินไหมทดแทนแก่ห้างหุ้นส่วนสามัญนิติบุคคล กานต์ ธิดา และนางสาวธิดามีสิทธิเรียกให้เลิกห้างหุ้นส่วนสามัญนิติบุคคล กานต์ ธิดา ได้อยู่แล้ว จึงไม่อาจบังคับให้นายกานต์หยุดประกอบกิจการ
ให้วินิจฉัยว่าข้อต่อสู้ของนายกานต์ฟังขึ้นหรือไม่
__
นางกระต่ายมีตึกแถว 1 คูหาเป็นสินส่วนตัว ได้ให้นางแมว พี่สาวร่วมบิดามารดาเดียวกันอยู่กับนายเก่ง บุตรผู้เยาว์ของนางแมว ต่อมาไฟไหม้ตึกแถวเสียหายหมด และนางแมวถูกไฟคลอกถึงแก่ความตาย บริษัทประกันภัยจ่ายเงินค่าประกันตึกแถวให้แก่นางกระต่าย 9,000,000 บาท ศาลเยาวชนและครอบครัวมีคำสั่งอนุญาตให้นางกระต่ายจดทะเบียนรับนายเก่งเป็นบุตรบุญธรรม คดีถึงที่สุด แต่นางกระต่ายยังไม่ได้นำคำสั่งศาลไปจดทะเบียนว่านายเก่งเป็นบุตรบุญธรรม นางกระต่ายถึงแก่ความตายก่อน นางกระต่ายไม่ได้ทำพินัยกรรม แต่มีสามีชอบด้วยกฎหมายคือนายมิ่ง โดยไม่มีญาติอื่นใดอีก นายเดช บิดาของนายเก่งขอให้นายมิ่งแบ่งเงินดังกล่าวให้นายเก่งกึ่งหนึ่ง โดยอ้างว่านายเก่งเป็นทายาทโดยธรรมของนางกระต่าย แต่นายมิ่งปฏิเสธ
ให้วินิจฉัยว่านายมิ่งต้องแบ่งเงินให้แก่นายเก่งกึ่งหนึ่งดังที่นายเดชอ้างหรือไม่
__
บริษัท โค โค ไทย จำกัด สั่งซื้อสินค้าเนื้อมะพร้าวอบแห้งจากบริษัท บา ยา จำกัด ประเทศอินโดนีเซีย จำนวน 40,000 กิโลกรัม ราคา 400,000 บาท บริษัท บา ยา จำกัด ว่าจ้างบริษัท ชิง ไลน์ จำกัด ขนส่งสินค้าไปยังท่าเรือแหลมฉบัง ประเทศไทย โดยให้ระบุในใบตราส่งว่าบริษัท โค โค ไทย จำกัด เป็นผู้รับตราส่ง และระบุว่าขนส่งเนื้อมะพร้าวอบแห้งช่วงท่าเรือประเทศอินโดนีเซียไปยังท่าเรือประเทศสิงคโปร์ ใช้เรือ “โจ โก” แล้วเปลี่ยนถ่ายสินค้าลงเรือ “ชิง ๒๒” จากท่าเรือประเทศสิงคโปร์ตรงมายังท่าเรือแหลมฉบัง แต่บริษัท บา ยา จำกัด ไม่ได้แจ้งบริษัท ชิง ไลน์ จำกัด ว่าสินค้าอาจเสียได้ง่าย
ปรากฏว่าเมื่อสินค้ามาถึงท่าเรือประเทศสิงคโปร์ บริษัท ชิง ไลน์ จำกัด กลับขนถ่ายสินค้าลงเรือ “ซิง ๔๖” ซึ่งออกเดินทางไปท่าเรือฮ่องกงก่อน แล้วจึงเดินทางไปยังท่าเรือแหลมฉบัง เป็นเหตุให้สินค้ามาถึงล่าช้ากว่าสองสัปดาห์ ทำให้เนื้อมะพร้าวอบแห้งมีราขึ้นเสียหายทั้งหมด บริษัท โค โค ไทย จำกัด จึงฟ้องเรียกค่าเสียหายจากบริษัท ชิง ไลน์ จำกัด รวมเป็นเงิน 920,000 บาท
ให้วินิจฉัยว่าบริษัท ชิง ไลน์ จำกัด จะต้องรับผิดชอบต่อบริษัท โค โค ไทย จำกัด หรือไม่เพียงใด
__
บริษัท นิว จำกัด ซึ่งเป็นนิติบุคคลที่จดทะเบียนจัดตั้งขึ้นในประเทศไทย ประดิษฐ์รถยนต์แบบ A ที่สามารถขับเคลื่อนอัตโนมัติโดยไม่ต้องมีคนขับและมีคุณสมบัติที่เหมาะสมกับแวดล้อมในประเทศไทย การประดิษฐ์รถยนต์แบบ A ดังกล่าวใช้เทคโนโลยีที่ก้าวหน้า ซึ่งไม่มีปรากฏมาก่อน นอกจากนั้น บริษัท นิว จำกัด ยังออกแบบรถยนต์แบบ B ให้มีรูปลักษณ์ที่ทันสมัยและแตกต่างจากรถยนต์ทั่วไป
บริษัท นิว จำกัด ผลิตรถยนต์แบบ A จำนวน 9,000 คัน และขายหมดภายในหนึ่งเดือน หลังจากนั้นยังคงผลิตขายต่อไปอย่างต่อเนื่อง ต่อมา บริษัท นิว จำกัด นำภาพถ่ายรถยนต์ต้นแบบและข้อมูลขนาดของตัวถัง ลวดลาย และการตกแต่งภายนอกของรถยนต์แบบ B ไปลงพิมพ์เผยแพร่ในนิตยสารรถยนต์ของบริษัท ซึ่งจำหน่ายให้แก่บุคคลทั่วไปทั้งในประเทศและต่างประเทศ สองปีหลังจากนั้น บริษัท นิว จำกัด ยื่นคำขอรับสิทธิบัตรการประดิษฐ์รถยนต์แบบ A และสิทธิบัตรการออกแบบผลิตภัณฑ์รถยนต์แบบ B และขอจดทะเบียนคำว่า "Fast" เป็นเครื่องหมายการค้าเพื่อใช้กับสินค้ารถยนต์ทั้งสองแบบ
ให้วินิจฉัยว่า
(ก) การประดิษฐ์รถยนต์แบบ A ดังกล่าว เป็นการประดิษฐ์ขึ้นใหม่ที่ขอรับสิทธิบัตรการประดิษฐ์ตามพระราชบัญญัติสิทธิบัตร พ.ศ. 2522 ได้หรือไม่
(ข) การออกแบบรถยนต์แบบ B ดังกล่าว เป็นการออกแบบผลิตภัณฑ์ใหม่ที่ขอรับสิทธิบัตรการออกแบบผลิตภัณฑ์ตามพระราชบัญญัติสิทธิบัตร พ.ศ. 2522 ได้หรือไม่
(ค) เครื่องหมายการค้าดังกล่าว เป็นเครื่องหมายการค้าที่มีลักษณะบ่งเฉพาะอันพึงรับจดทะเบียนตามพระราชบัญญัติเครื่องหมายการค้า พ.ศ. 2534 ได้หรือไม่