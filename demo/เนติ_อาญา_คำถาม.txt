ข้อ 1. นายไก่เป็นช่างทำกุญแจ เปิดร้านอยู่ในห้างสรรพสินค้า ลูก ร้อยตำรวจเอกเก่งจับกุมเพราะลักสินค้าภายในห้างสรรพสินค้า และควบคุมตัวส่งพนักงานสอบสวน คุมขังไว้ที่ห้องขังของสถานีตำรวจ นางสวยซึ่งเป็นภริยาของนายไก่อยากช่วยนายไก่ จึงขอร้องร้อยตำรวจตรีดำ ซึ่งเป็นเจ้าพนักงานตำรวจปฏิบัติหน้าที่กำกับงานจราจร ซึ่งเป็นญาติของนางสวย ขอให้ช่วยนายไก่หลบหนี โดยนางสวยได้บอกร้อยตำรวจตรีว่า ตนได้แอบซ่อนลวดที่นายไก่เคยใช้ในการสะเดาะเปิดกุญแจไว้ในอาหารกล่อง และให้เงิน 50,000 บาทเป็นค่าตอบแทน ร้อยตำรวจตรีตกลงและนำอาหารกล่องไปมอบให้นายไก่ที่ห้องขังแล้วออกจากสถานีตำรวจไปทันที เมื่อนายไก่ได้รับอาหารกล่องแล้วเปิดดูพบลวดที่ตนเคยใช้ในการสะเดาะเปิดกุญแจ พอได้โอกาส นายไก่จึงนำลวดสะเดาะกุญแจเปิดประตูห้องขังออกแล้วหลบหนีออกจากห้องขังไปหลบซ่อนที่บ้านนางสวย ที่นางสวยจัดไว้เป็นที่หลบซ่อนตัว ต่อมาเจ้าพนักงานตำรวจจับกุมนายไก่ได้ที่บ้านนางสวย
ให้วินิจฉัยว่า นายไก่ นางสวย และร้อยตำรวจตรีดำ มีความผิดตามประมวลกฎหมายอาญาฐานใดหรือไม่
__
ข้อ 2. นายชมพูถูกคนร้ายลอบตีหัวแตก ต่อมาทราบว่านายเทาเป็นผู้กระทำ นายชมพูจึงโทรศัพท์ไปบอกนายเขียว พี่ชายของตนให้ทราบ โดยแจ้งด้วยว่าตนกำลังจะไปร้องทุกข์ต่อพนักงานสอบสวนให้ดำเนินคดีกับนายเทา นายเขียวได้ฟังเรื่องราวจึงโกรธนายเทาที่ทำกับน้องของตนเช่นนั้น นายเขียวจึงชวนนายฟ้าไปดักตีหัวนายเทา พอดีนายเหลืองเดินผ่านมาได้ยินว่านายเขียวกับนายฟ้ากำลังจะไปตีหัวนายเทาคู่อริของตน นายเหลืองจึงช่วยวางแผนตีหัวนายเทาด้วย เมื่อถึงวันลงมือนายเขียวกับนายฟ้าเดินทางไปดักตีหัวนายเทาตามแผนการซึ่งทั้งสามคนวางกันไว้ โดยที่นายเหลืองไม่ได้ไปด้วย นายเขียวเป็นผู้ลงมือตีหัวนายเทา ส่วนนายฟ้าช่วยดูต้นทางให้นายเขียว เมื่อนายเทาเดินผ่านมา นายเขียวกระโดดออกจากที่ซ่อนตัวใช้ไม้ตีหัวนายเทาจากทางด้านหลัง แต่ นายเทาหลบทัน ไม้กระเด็นพลาดไปถูกกระจกรถยนต์ของนายม่วง ซึ่งจอดอยู่ห่างออกไปแตกเสียหาย
ให้วินิจฉัยว่านายเขียว นายฟ้า นายเหลือง และนายชมพู จะมีความผิดตามประมวลกฎหมายอาญาฐานใดหรือไม่
__
ข้อ 3. นางหนึ่งเคียดแค้นนางสอง นายจ้าง ซึ่งชอบดุด่าตนเป็นประจำ จึงต้องการฆ่านางสองให้ตาย บ่ายวันหนึ่ง เมื่อนางสองออกไปทำธุระนอกบ้าน นางหนึ่งได้นำยาพิษผสมลงในอาหาร โดยตั้งใจจะนำไปวางบนโต๊ะอาหารให้นางสองรับประทานในเวลาเย็น โดยนางหนึ่งนำอาหารผสมยาพิษนั้นใส่กล่องพลาสติก และนำไปเก็บไว้ในหีบเหล็กเก็บสิ่งของก่อน เพราะเกรงว่าจะมีผู้อื่นมารับประทานอาหารนั้น ในเวลาต่อมา นายสาม คนร้าย ได้ลอบเข้ามาในบ้านของนางสองเพื่อลักทรัพย์ และได้งัดหีบเหล็กนั้น เมื่อพบกล่องใส่อาหารซึ่งยังอุ่น ๆ อยู่นายสาม ซึ่งหิวจึงรับประทานอาหารในกล่องนั้น และถึงแก่ความตาย
ให้วินิจฉัยว่านางหนึ่งมีความผิดตามประมวลกฎหมายอาญาฐานใดหรือไม่
__
ข้อ 4. บริษัท เอ จำกัด ประกอบธุรกิจประเมินราคาที่ดิน มีนายแดงกับนายน้ำหินเป็นพนักงาน บริษัททำสัญญารับจ้างประเมินราคาที่ดินกับธนาคารบี นายขาวกับนายธัมเป็นครูโรงเรียนเดียวกัน และร่วมกันกู้เงินจากธนาคารบี โดยนายขาวใช้ที่ดินโฉนดเลขที่ 9 เป็นหลักประกัน ส่วนนายธัมใช้ที่ดิน น.ส. 3 ก. เลขที่ 10 เป็นหลักประกัน พร้อมสำเนาหนังสือรับรองราคาประเมินที่ดินดังกล่าว ราคา 1,500,000 บาท ซึ่งนายส้มเป็นผู้ถ่ายสำเนาจากต้นฉบับหนังสือรับรองราคาประเมินที่ดินของทางราชการ ที่ระบุว่าราคาที่ดินเพียง 200,000 บาท แล้วนำมาแก้ไขให้เป็น 1,150,000 บาท และนำสำเนาหนังสือรับรองราคาประเมินที่ดินที่แก้ไขแล้วไปใช้ในการถ่ายเอกสารเพิ่มและเสนอให้ธนาคารบี ธนาคารบีจึงเรียกบริษัท เอ จำกัด ทำการประเมินราคาใหม่ ผลการประเมินพบว่าที่ดินมีมูลค่าเพียง 2,000,000 บาท
ให้วินิจฉัยว่านายขาว นายแดง และนายส้ม มีความผิดเกี่ยวกับเอกสารตามประมวลกฎหมายอาญาหรือไม่
__
ข้อ 5. นายหมื่นลงไปในแพซึ่งนายตรีใช้เป็นที่อยู่อาศัย ไล่ชกต่อยและเตะนายตรีจนแขนเคล็ด ทำอะไรไม่ค่อยสะดวกอยู่สามเดือนจึงหายเป็นปกติ และนายหมื่นยังเอาเสื้อของนายตรีโยนลงไปในน้ำบริเวณที่สกปรก ขณะนั้นมีนายมืดพายเรือผ่านมา หยุดดูและเห็นเหตุการณ์โดยตลอด ได้ถือโอกาสเข้ามาเก็บเสื้อของนายตรีที่นายหมื่นโยนลงมาในน้ำไป
ให้วินิจฉัยว่านายหมื่นและนายมืดมีความผิดตามประมวลกฎหมายอาญาฐานใดหรือไม่
__
ข้อ 6. คืนวันหนึ่ง นายหลงจอดรถแล้วลืมเปิดประตูรถยนต์ทิ้งไว้ นายหาญถือโอกาสเข้าไปเอาปืนที่อยู่ในรถยนต์ไป เมื่อได้ปืนมาแล้วก็วางแผนที่จะฆ่านายกล้าม คู่อาฆาต โดยวางแผนอยู่ 3 วัน แล้วไปดักซุ่มยิงตรงจุดที่วางแผนไว้ โดยยกปืนนิ้วอยู่ในโกร่งไกปืนพร้อมที่จะยิง รอเพียงให้นายกล้ามเดินผ่านมาเท่านั้น ในระหว่างนั้นเอง มีเจ้าพนักงานตำรวจสายตรวจมาจอดรถสายตรวจใกล้บริเวณที่นายหาญดักซุ่มอยู่ นายหาญตกใจ โยนปืนให้นายแก้ว ซึ่งเป็นเพื่อนสนิทที่ผ่านมาพอดีโดยบังเอิญ และบอกนายแก้วว่าให้ช่วยเก็บรักษาไว้ดี ๆ นายแก้วก็รับปืนไว้ ต่อมาอีกหลายสัปดาห์ นายแก้วแอบเอาปืนกระบอกดังกล่าวไปขาย
ให้วินิจฉัยว่านายหาญและนายแก้วมีความผิดตามประมวลกฎหมายอาญาฐานใดหรือไม่
__
ข้อ 7. บริษัท รถยนต์ จำกัด ประกอบธุรกิจการค้าหลัก คือ การผลิตและจำหน่ายรถยนต์ยี่ห้อหนึ่ง เพื่อเป็นการส่งเสริมการจำหน่ายรถยนต์ บริษัทได้ใช้เงินทุนและผลกำไรของบริษัทเองให้เอเย่นต์จำหน่ายรถยนต์ของบริษัทจำนวนหลายรายกู้ยืมเงินไปสร้างโชว์รูมและศูนย์บริการเป็นปกติ และมีการตกลงคิดดอกเบี้ย ในรอบระยะเวลาบัญชีตั้งแต่วันที่ 1 มกราคม 2554 ถึงวันที่ 31 ธันวาคม 2554 บริษัทมีรายได้จากการจำหน่ายรถยนต์ 100 ล้านบาท และมีรายรับดอกเบี้ยจากการให้เอเย่นต์จำหน่ายรถยนต์ของบริษัทกู้ยืมเงิน 8 ล้านบาท
ให้วินิจฉัยว่าบริษัท รถยนต์ จำกัด ต้องนำรายได้จากการจำหน่ายรถยนต์ 100 ล้านบาท และรายรับดอกเบี้ยจากการให้เอเย่นต์จำหน่ายรถยนต์ของบริษัทกู้ยืมเงิน 8 ล้านบาท มาเสียภาษีเงินได้นิติบุคคล ภาษีมูลค่าเพิ่ม และภาษีธุรกิจเฉพาะหรือไม่
__
ข้อ 8. ในปี 2555 สหภาพแรงงานแจ้งข้อเรียกร้องเป็นหนังสือขอแก้ไขเพิ่มเติมข้อตกลงเกี่ยวกับสภาพการจ้างต่อบริษัท จำกัด ขอให้จ่ายโบนัสเพิ่มจากจำนวนที่เคยจ่ายในปี 2564 ระหว่างดำเนินการเจรจา บริษัท จำกัด ซึ่งได้รับผลกระทบจากสภาวะเศรษฐกิจตกต่ำ เสนอว่าจะลดจำนวนโบนัสที่จ่ายในปี 2565 ลงเหลือเพียงร้อยละห้าสิบจากที่เคยจ่ายในปี 2564 การเจรจาไม่สามารถตกลงกันได้ กระบวนการได้ผ่านขั้นตอนการไกล่เกลี่ยของพนักงานประนอมข้อพิพาทแรงงาน จนเป็นข้อพิพาทแรงงานที่ตกลงกันไม่ได้แล้ว และบริษัท จำกัด แจ้งและใช้สิทธิปิดงานตามพระราชบัญญัติแรงงานสัมพันธ์ พ.ศ. 2518 มาตรา 34 วรรคสอง ก่อนที่สหภาพแรงงานจะใช้สิทธินัดหยุดงาน ระหว่างที่บริษัท จำกัด ปิดงาน ลูกจ้างที่เป็นสมาชิกสหภาพแรงงานไม่ได้ทำงานเป็นเหตุให้ขาดรายได้ สหภาพแรงงานจึงถอนข้อเรียกร้อง แต่บริษัท จำกัด ไม่ยกเลิกการปิดงาน สหภาพแรงงานจึงฟ้องบริษัท จำกัด ต่อศาลแรงงานว่า สหภาพแรงงานถอนข้อเรียกร้องแล้ว บริษัท จำกัด จึงไม่มีสิทธิปิดงานต่อไป ขอให้ยกเลิกการปิดงาน บริษัท จำกัด ให้การว่าข้อเรียกร้องที่สหภาพแรงงานแจ้งต่อบริษัทได้ผ่านขั้นตอนจนเป็นข้อพิพาทแรงงานที่ตกลงกันไม่ได้แล้ว สหภาพแรงงานจึงไม่มีสิทธิถอนข้อเรียกร้องดังกล่าว อีกทั้งบริษัทได้แจ้งข้อเรียกร้องระหว่างการเจรจาโดยเสนอจ่ายโบนัสลดลงแล้ว บริษัทจึงมีสิทธิปิดงานต่อไปได้
ให้วินิจฉัยว่าข้ออ้างตามคำให้การของบริษัท จำกัด ฟังขึ้นหรือไม่ อย่างไร
__
ข้อ 9. นายเก่ง รัฐมนตรีช่วยว่าการขับรถออกนอกเมือง และประสบอุบัติเหตุ โดยมีนายเก่งและนางแสง ซึ่งเป็นหญิงมีสามีที่นั่งมาด้วยกันในรถ ขณะที่เจ้าหน้าที่พบว่าทั้งสองไม่ได้รับอันตรายใด ๆ แต่ตรวจพบยาเมทแอมเฟตามีนจำนวน 1,000 เม็ดในรถ เหตุการณ์นี้ถูกกล่าวอ้างโดยคณะกรรมการ ป.ป.ช. และนายเดช สมาชิกพรรคฝ่ายค้าน ได้ยื่นคำร้องต่อศาลฎีกา โดยอ้างว่าการกระทำของนายเก่งฝ่าฝืนมาตรฐานทางจริยธรรมอย่างร้ายแรง และมีความสัมพันธ์ฉันชู้สาวกับหญิงมีสามี ซึ่งส่งผลให้เกิดความเสื่อมเสียต่อเกียรติศักดิ์ของการดำรงตำแหน่ง ทั้งนี้ คณะกรรมการ ป.ป.ช. ได้ยื่นคำร้องขอให้นายเก่งหยุดปฏิบัติหน้าที่ แต่ศาลฎีกาไม่รับคำร้องของนายเดช โดยให้เหตุผลว่าไม่มีสิทธิยื่นคำร้องดังกล่าว นายเก่งได้โต้แย้งทั้งคดีที่ศาลฎีกาและศาลอาญา โดยยื่นคำร้องขอให้ศาลรัฐธรรมนูญพิจารณาว่ากฎหมายที่ถูกใช้ในการพิจารณาคดีขัดต่อรัฐธรรมนูญหรือไม่
(ก) คำสั่งศาลฎีกาที่ไม่รับคำร้องของนายเดชชอบด้วยรัฐธรรมนูญหรือไม่
(ข) ข้อโต้แย้งตามคำร้องของนายเก่งที่ยื่นต่อศาลฎีกาและศาลอาญาเข้าข่ายที่ศาลรัฐธรรมนูญจะมีอำนาจรับวินิจฉัยหรือไม่


__
ข้อที่ 10  (ก) บริษัท ญ จำกัด ทำสัญญาสัมปทานเก็บรังนกอีแอ่นในท้องที่จังหวัดตรังกับองค์การบริหารส่วนจังหวัดตรัง ต่อมาบริษัท ญ จำกัด ผิดนัดไม่ชำระเงินค่าอากรรังนกอีแอ่นตามสัญญา องค์การบริหารส่วนจังหวัดตรังจึงฟ้องบริษัท ญ จำกัด ให้ชำระเงินค่าอากรดังกล่าวพร้อมดอกเบี้ย
(ข) นางสาวกรเข้าร่วมโครงการรถยนต์ใหม่คันแรกตามมติคณะรัฐมนตรี ที่อนุมัติการคืนเงินค่าภาษีสรรพสามิตที่จ่ายจริงแต่ไม่เกิน 100,000 บาทต่อคันแก่ผู้ซื้อรถยนต์ใหม่คันแรก นางสาวกรจองซื้อรถยนต์ใหม่คันแรก ต่อมาได้รับมอบรถยนต์และชำระราคาพร้อมภาษีสรรพสามิตแล้วภายในช่วงเวลาตามมติคณะรัฐมนตรี เมื่อครบกำหนดตามหลักเกณฑ์และเงื่อนไข นางสาวกรยื่นคำขอใช้สิทธิรับคืนเงินค่าภาษีสรรพสามิต แต่ถูกอธิบดีกรมสรรพสามิตมีคำสั่งปฏิเสธเนื่องจากขณะจองรถยนต์ นางสาวกรอายุไม่ครบ 21 ปีบริบูรณ์ จึงขาดคุณสมบัติตามมติคณะรัฐมนตรี นางสาวกรจึงฟ้องขอให้เพิกถอนคำสั่งของอธิบดีกรมสรรพสามิต และให้อธิบดีกรมสรรพสามิตจ่ายคืนเงินค่าภาษีสรรพสามิตแก่ตน
ให้วินิจฉัยว่าคดีตาม (ก) และ (ข) อยู่ในอำนาจพิจารณาพิพากษาของศาลยุติธรรมหรือศาลปกครอง
__