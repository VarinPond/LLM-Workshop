ข้อ 1. นายเอกสมรสกับนางโท มีบุตรด้วยกัน 1 คน คือเด็กหญิงตรี ต่อมานายเอกจดทะเบียนหย่ากับนางโท เด็กหญิงตรีจึงอาศัยอยู่กับนายเอก เมื่อเด็กหญิงตรีอายุ 14 ปี นายเอกพาเด็กหญิงตรีไปเที่ยวที่บ้านนายจัตวา และนอนค้างคืนที่บ้านนายจัตวา
หลังจากนายเอกนอนหลับ นายจัตวากระทำชำเราเด็กหญิงตรี วันรุ่งขึ้นเด็กหญิงตรีจึงร้องทุกข์ต่อพนักงานสอบสวนโดยลำพัง เพื่อให้ดำเนินคดีอาญาแก่นายจัตวา ในชั้นสอบสวน การสอบปากคำเด็กหญิงตรีผู้เสียหาย พนักงานสอบสวนจัดให้มีนักจิตวิทยาหรือนักสังคมสงเคราะห์ นายเอกซึ่งเป็นบุคคลที่เด็กหญิงตรีร้องขอ และพนักงานอัยการร่วมอยู่ด้วย โดยแยกกระทำเป็นส่วนสัดในสถานที่ที่เหมาะสม แต่พนักงานสอบสวนไม่ได้ตั้งคำถามเด็กหญิงตรีผู้เสียหายผ่านนักจิตวิทยาหรือนักสังคมสงเคราะห์ อีกทั้งวันรับแจ้งเหตุ พนักงานสอบสวนมิได้ส่งตัวเด็กหญิงตรีผู้เสียหายไปตรวจหาร่องรอยการกระทำชำเราเป็นพยานหลักฐานทันที โดยให้แพทย์ตรวจร่างกายเด็กหญิงตรีผู้เสียหายหลังเกิดเหตุ 3 วัน
ต่อมา พนักงานสอบสวนสรุปสำนวนส่งไปยังพนักงานอัยการ และพนักงานอัยการฟ้องนายจัตวาเป็นจำเลยต่อศาล ขอให้ลงโทษตามประมวลกฎหมายอาญา มาตรา 277
ให้วินิจฉัยว่า: การร้องทุกข์ของเด็กหญิงตรีผู้เสียหายชอบด้วยกฎหมายหรือไม่ การสอบสวนชอบด้วยกฎหมายหรือไม่ และพนักงานอัยการมีอํานาจฟ้องหรือไม่
__
ข้อ 2. นายอ่อนขอยืมภาพเขียนสีน้ำมันจากบ้านของนายเหนียว ที่อำเภอแม่ริม จังหวัดเชียงใหม่ แล้วนำไปตั้งแสดงที่สถาบันศิลปะของนายอ่อน ที่เขตพญาไท กรุงเทพมหานคร เมื่อนายเหนียวมาทวงถามภาพเขียนสีน้ำมันที่สถาบันศิลปะของนายอ่อน แต่นายอ่อนกลับปฏิเสธว่าไม่เคยยืม
นายเหนียวจึงร้องทุกข์ต่อร้อยตำรวจเอกแข็ง พนักงานสอบสวน สถานีตำรวจภูธรแม่ริม ให้ดำเนินคดีกับนายอ่อน ฐานยักยอก ต่อมา ร้อยตำรวจเอกแข็งบันทึกไว้ในรายงานประจำวันเกี่ยวกับคดีว่า “นายอ่อนและนายเหนียวมาที่สถานีตำรวจ เพื่อตกลงยอมความ โดยนายอ่อนมอบเงินให้ 100,000 บาท ส่วนที่เหลือจะจ่ายกันภายใน 1 เดือน จึงได้บันทึกไว้เป็นหลักฐาน เมื่อจ่ายเงินครบ 200,000 บาท นายเหนียวจะถอนคำร้องทุกข์ให้”
ก่อนครบเวลาที่กำหนด นายอ่อนแจ้งต่อร้อยตำรวจเอกแข็งว่าได้เตรียมเงินที่เหลือพร้อมจะชำระตามที่ได้ตกลงกัน แต่กลับได้ทราบจากร้อยตำรวจเอกแข็งว่า นายเหนียวไม่ยอมรับเงิน และขอให้ดำเนินคดีกับนายอ่อนต่อไป
ในชั้นพิจารณาของศาล นายอ่อนได้เรียกร้อยตำรวจเอกแข็งมาเป็นพยาน และต่อสู้ว่า นายเหนียวจะปฏิเสธไม่รับเงินไม่ได้ เนื่องจากได้ตกลงยอมความกันแล้ว การสอบสวนจึงไม่มีผล พนักงานอัยการไม่มีอำนาจฟ้อง
ให้วินิจฉัยว่า: ข้อต่อสู้ของนายอ่อนฟังขึ้นหรือไม่
__
ข้อ 3. นางแสง ภริยาของนายสม และเป็นมารดาของเด็กหญิงบุญ อายุ 5 ปี ร้องทุกข์ให้ดำเนินคดีกับนายลบ ข้อหาฆ่านายสม และกระทำชำเราเด็กหญิงบุญ ระหว่างการสอบสวน นายลบเข้าพบพนักงานสอบสวนเพื่อให้ปากคำ พนักงานสอบสวนแจ้งข้อหาฆ่าผู้อื่นและกระทำชำเราผู้อื่น ขณะรวบรวมพยานหลักฐาน ปรากฏว่า
* (ก) ในข้อหากระทำชำเราผู้อื่น พนักงานสอบสวนทราบว่ามารดาผู้เสียหายได้พาผู้เสียหายไปให้แพทย์ตรวจร่างกายโดยวิธีการทางวิทยาศาสตร์ที่โรงพยาบาลของรัฐแล้ว จึงไม่ส่งผู้เสียหายไปให้แพทย์ตรวจซ้ำอีก และรวบรวมผลการตรวจชันสูตรบาดแผลของแพทย์ตามที่ระบุในเอกสารไว้ โดยไม่ได้สอบปากคำแพทย์ผู้ตรวจร่างกายด้วย กรณีหนึ่ง
* (ข) ก่อนถามคำให้การข้อหาฆ่าผู้อื่นซึ่งมีโทษประหารชีวิต พนักงานสอบสวนสอบถามนายลบว่ามีทนายความหรือไม่ นายลบตอบว่าไม่มี พนักงานสอบสวนจึงโทรศัพท์ติดต่อ นายชัย ทนายความ ให้ไปร่วมฟังการสอบสวน นายชัยแจ้งว่าติดธุระ ไม่สามารถเข้าร่วมได้ในขณะนั้น โดยนัดหมายกันในวันรุ่งขึ้น ระหว่างนั้นนายลบยินยอมให้พนักงานสอบสวนสอบปากคำเบื้องต้นไว้ก่อน พนักงานสอบสวนจึงจัดทำบันทึกคำให้การนายลบ โดยระบุนายลบให้การรับสารภาพ ต่อมาวันรุ่งขึ้น พนักงานสอบสวนนำตัวนายลบไปฝากขังต่อศาล และพบนายชัยที่ศาล จึงอ่านบันทึกคำให้การของนายลบที่จัดทำขึ้นตั้งแต่วันก่อน ให้นายลบและนายชัยฟัง นายลบแจ้งต่อนายชัยว่าจะรับสารภาพตามบันทึกคำให้การดังกล่าว พนักงานสอบสวนได้ให้นายลบและนายชัยลงลายมือชื่อไว้ในบันทึกคำให้การดังกล่าวอีก กรณีหนึ่ง
ให้วินิจฉัยว่า: การดำเนินการของพนักงานสอบสวนตาม (ก) และ (ข) ในแต่ละกรณี การสอบสวนจะชอบด้วยกฎหมายหรือไม่ และพนักงานอัยการจะมีอำนาจฟ้องหรือไม่
__
ข้อ 4. นายสุภาพ เป็นโจทก์ฟ้องนายเพชร เป็นจำเลย ฐานแจ้งข้อความอันเป็นเท็จแก่พนักงานสอบสวน ตามประมวลกฎหมายอาญา มาตรา 172 และ 174 วรรคท้าย ในวันนัดไต่สวนมูลฟ้อง โจทก์ ทนายโจทก์ และจำเลยมาศาล ศาลสอบถามจำเลยว่ากระทำความผิดตามฟ้องหรือไม่ จำเลยให้การปฏิเสธ ส่วนทนายโจทก์แถลงว่าคดีนี้เกี่ยวเนื่องกับคดีอาญาของศาลชั้นต้นที่จำเลยฟ้องโจทก์กับพวกร่วมกันบุกรุกและทำให้เสียทรัพย์ ในสำนวนคดีอื่น ซึ่งอยู่ระหว่างการพิจารณา ศาลชั้นต้นจึงมีคำสั่งให้จำหน่ายคดีชั่วคราว เพื่อรอฟังผลคำพิพากษาคดีดังกล่าวจนกว่าคดีจะถึงที่สุด
จำเลยประสงค์จะยื่นอุทธรณ์คำสั่ง จึงยื่นคำร้องขอขยายระยะเวลายื่นอุทธรณ์ ศาลชั้นต้นพิจารณาแล้วเห็นว่าไม่มีเหตุที่จะอนุญาตให้ขยายระยะเวลายื่นอุทธรณ์ จึงยกคำร้อง จำเลยอุทธรณ์คำสั่งยกคำร้อง ศาลชั้นต้นมีคำสั่งรับอุทธรณ์ของจำเลยแล้ว ส่งให้ศาลอุทธรณ์พิจารณา
ให้วินิจฉัยว่า:
(ก) การพิจารณาของศาลชั้นต้นในวันไต่สวนมูลฟ้องในส่วนที่เกี่ยวกับจำเลยชอบหรือไม่
(ข) คำสั่งศาลชั้นต้นที่รับอุทธรณ์ของจำเลยชอบหรือไม่
__
ข้อ 5. พนักงานอัยการเป็นโจทก์ ฟ้องขอให้ลงโทษจำเลย ฐานทำร้ายร่างกายนายแก้ว เป็นเหตุให้ได้รับอันตรายสาหัส ตามประมวลกฎหมายอาญา มาตรา 297 จำเลยให้การปฏิเสธ
ระหว่างพิจารณาของศาลชั้นต้น ในวันนัดสืบพยานโจทก์ วันที่ 1 กุมภาพันธ์ 2565 นายแก้วยื่นคำร้องขอเข้าร่วมเป็นโจทก์กับพนักงานอัยการ ศาลชั้นต้นมีคำสั่งในวันเดียวกันว่า นายแก้วสมัครใจวิวาทต่อสู้กับจำเลย ไม่ใช่ผู้เสียหายโดยนิตินัย ไม่อนุญาตให้เข้าร่วมเป็นโจทก์ ยกคำร้อง
ต่อมาวันที่ 20 เมษายน 2565 ศาลชั้นต้นอ่านคำพิพากษาให้คู่ความฟัง โดยพิพากษาว่าจำเลยมีความผิดตามฟ้อง ลงโทษจำคุกจำเลย 1 ปี ลดโทษให้จำเลยหนึ่งในสี่ตามประมวลกฎหมายอาญา มาตรา 78 คงจำคุก 9 เดือน
ให้วินิจฉัยว่า:
(ก) เมื่อวันที่ 10 พฤษภาคม 2565 นายแก้วยื่นอุทธรณ์คัดค้านคำสั่งศาลชั้นต้นที่ไม่อนุญาตให้นายแก้วเข้าร่วมเป็นโจทก์กับพนักงานอัยการ ภายในกำหนดหนึ่งเดือนนับแต่วันอ่านคำพิพากษาให้คู่ความฟัง ศาลชั้นต้นจะต้องมีคำสั่งรับอุทธรณ์ของนายแก้วหรือไม่
(ข) ถ้าโจทก์ไม่อุทธรณ์ แต่จำเลยอุทธรณ์ฝ่ายเดียวว่า จำเลยไม่ได้กระทำความผิดตามฟ้อง หากศาลอุทธรณ์เห็นว่าจำเลยกระทำความผิดตามฟ้อง แต่ศาลชั้นต้นคำนวณโทษจำคุกผิดพลาด ที่ถูกต้องเป็นจำคุกจำเลย 9 เดือน ศาลอุทธรณ์จะพิพากษาแก้ไขโทษให้ถูกต้องเป็นจำคุกจำเลย 9 เดือนได้หรือไม่
__
ข้อ 6. นายเมฆกับนายฝนร่วมกันชิงทรัพย์สร้อยคอทองคำ 1 เส้นของนายฟ้า โดยใช้รถจักรยานยนต์เป็นยานพาหนะในการหลบหนี นายฟ้าไปแจ้งความร้องทุกข์ต่อเจ้าพนักงานตำรวจ และศาลได้ออกหมายจับบุคคลทั้งสองแล้ว
ช่วงบ่ายวันหนึ่ง สายลับโทรศัพท์แจ้งร้อยตำรวจเอกมั่นว่าพบนายเมฆเดินอยู่ในซอยข้างห้างสรรพสินค้าแห่งหนึ่ง ร้อยตำรวจเอกมั่นกับพวกจึงพากันไปที่ซอยดังกล่าว นายเมฆไหวตัวทัน เดินเข้าไปในบ้านของนายหมอก บิดาของนายเมฆ ร้อยตำรวจเอกมั่นจึงวิ่งตามเข้าไปในบ้าน แล้วทำการจับนายเมฆ
จากการสอบถามนายเมฆถึงผู้ร่วมกระทำความผิด นายเมฆบอกว่าได้นัดหมายกับนายฝนเพื่อจะไปรับประทานอาหารกันในช่วงเย็น ขณะนั้นนายฝนรอทำฟันที่คลินิกทันตกรรมหน้าปากซอย ร้อยตำรวจเอกมั่นจึงไปที่คลินิกดังกล่าว เห็นนายฝนนั่งรอทำฟันอยู่ภายในคลินิก
เจ้าพนักงานบัณฑิตตำรวจที่ติดตามไปด้วยทักท้วงร้อยตำรวจเอกมั่นว่าให้รอนายฝนออกมาจากคลินิกทันตกรรมก่อน แต่ร้อยตำรวจเอกมั่นไม่ฟังคำทักท้วง เข้าไปจับนายฝนในคลินิกทันตกรรม
ให้วินิจฉัยว่า: การจับนายเมฆและนายฝนชอบด้วยกฎหมายหรือไม่
__
ข้อ 7. โจทก์ฟ้องว่า จำเลยทั้งสิบบุกรุกเข้าไปทำประโยชน์ในที่ดินพิพาทของโจทก์ ซึ่งมีเอกสารสิทธิเป็นหนังสือรับรองการทำประโยชน์ (น.ส. 3 ก.) ขอให้ขับไล่จำเลยทั้งสิบและบริวารออกจากที่ดินพิพาท และห้ามจำเลยทั้งสิบและบริวารเกี่ยวข้องในที่ดินพิพาทของโจทก์อีก
จำเลยทั้งสิบให้การและฟ้องแย้งว่า จำเลยแต่ละคนและบริวาร รวมทั้งชาวบ้านในหมู่บ้านเดียวกัน และชาวบ้านในหมู่บ้านใกล้เคียง ต่างเข้าครอบครองทำประโยชน์ในที่ดินพิพาท ซึ่งมีเนื้อที่หลายพันไร่มานานตั้งแต่สมัยปู่ย่าตายาย เป็นส่วนสัด โดยสุจริต สงบ และเปิดเผย ด้วยเจตนาเป็นเจ้าของ โจทก์ไม่เคยเกี่ยวข้องหรือครอบครองทำประโยชน์ในที่ดินพิพาท โจทก์ได้ที่ดินพิพาทมาโดยไม่ชอบด้วยกฎหมาย ขอให้พิพากษาว่าจำเลยแต่ละคนได้สิทธิครอบครองที่ดินพิพาท และให้เพิกถอนหนังสือรับรองการทำประโยชน์ของโจทก์
ให้วินิจฉัยว่า:
(ก) คดีมีประเด็นข้อพิพาทและภาระการพิสูจน์อย่างไร
(ข) ศาลชั้นต้นรับฟังข้อเท็จจริงตามพยานนำสืบของจำเลยทั้งสิบตามที่ให้การแล้ว วินิจฉัยว่าที่ดินพิพาทเป็นที่สาธารณะ และพิพากษาว่าจำเลยแต่ละคนได้สิทธิครอบครองที่ดินพิพาท และให้เพิกถอนหนังสือรับรองการทำประโยชน์ของโจทก์ ชอบด้วยกฎหมายหรือไม่


__
ข้อ 8. ในคดีอาญาที่จำเลยให้การปฏิเสธ และศาลชั้นต้นกำหนดให้มีวันตรวจพยานหลักฐานก่อนวันนัดสืบพยาน แจ้งให้คู่ความทราบไม่น้อยกว่า 14 วันแล้ว ถึงวันนัด โจทก์มิได้นำพยานเอกสารและพยานวัตถุที่ระบุไว้ในบัญชีระบุพยานและอยู่ในความครอบครองของโจทก์มาส่งต่อศาลเพื่อให้จำเลยตรวจสอบ
ให้วินิจฉัยว่า: ศาลจะรับฟังพยานเอกสารและพยานวัตถุของโจทก์ได้หรือไม่
__
ข้อ 9. เมื่อวันที่ 1 กุมภาพันธ์ 2564 นายจันทร์ ส่องแสง ทำสัญญากู้เงินจากนายอังคาร สีทอง จำนวน 2,000,000 บาท (สองล้านบาทถ้วน) ตกลงจะชำระเงินต้นพร้อมดอกเบี้ยในอัตราร้อยละ 7.5 ต่อปี คืนภายในกำหนด 1 ปี โดยมีนายจันทร์ลงชื่อในช่องผู้กู้ และนายอังคารลงชื่อในช่องผู้ให้กู้ มีพยาน 2 คน คือ นายเงิน ดูดี และนายทอง เดียวดาย ลงชื่อในฐานะพยาน
ต่อมาวันที่ 1 ธันวาคม 2564 นายเงินประสบอุบัติเหตุทางรถยนต์เสียชีวิต ครั้นครบกำหนด 1 ปีแล้ว นายจันทร์ไม่ยอมชำระเงินคืน นายอังคารจึงมอบหมายให้ทนายความทวงถามและฟ้องเรียกเงินคืนพร้อมดอกเบี้ยจนกว่าจะชำระเสร็จ โดยอ้างนายทองเป็นพยานตามบัญชีระบุพยานโจทก์ ฉบับลงวันที่ 15 มีนาคม 2565 อันดับที่ 33
นายจันทร์ตั้งทนายความต่อสู้คดีว่า ไม่ได้ทำสัญญากู้เงินจากนายอังคาร สัญญากู้เงินฉบับที่นำมาฟ้องเป็นสัญญาปลอม โดยศาลได้กำหนดประเด็นข้อพิพาทว่า จำเลยกู้เงินโจทก์จริงหรือไม่ และสัญญากู้เงินฉบับที่นำมาฟ้องเป็นสัญญาปลอมหรือไม่ โดยจำเลยอ้างข้อเท็จจริงขึ้นใหม่ จึงให้สืบพยานจำเลยก่อน และโจทก์สืบพยานแก้ และนัดสืบพยานจำเลยวันที่ 20 กรกฎาคม 2565 และสืบพยานโจทก์วันที่ 21 กรกฎาคม 2565
ก่อนถึงวันนัด เมื่อวันที่ 10 พฤษภาคม 2565 นายทองป่วย ไปตรวจโรคที่โรงพยาบาลรามาธิบดี แพทย์ลงความเห็นว่าป่วยเป็นมะเร็งระยะสุดท้าย มีชีวิตอยู่ต่อได้ไม่เกิน 1 เดือนเท่านั้น
นายอังคาร สีทอง เกรงว่านายทอง เดียวดายจะเสียชีวิตก่อนเป็นพยานในชั้นพิจารณา เนื่องจากสัญญากู้เงินเหลือพยานในสัญญากู้เงินเพียงคนเดียว จึงให้ท่านในฐานะทนายความยื่นคำร้องต่อศาล ขอสืบพยานปากนายทองไว้ก่อนเสียชีวิต
(ให้ร่างแต่ใจความในคำร้องเท่านั้น)


__