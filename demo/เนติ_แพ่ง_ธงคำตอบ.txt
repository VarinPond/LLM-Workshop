(ก) ข้อตกลงที่นายอาทิตย์ทำกับนายจันทร์ไว้ว่า ยอมให้นายจันทร์ปลูกบ้านอาศัยอยู่ในที่ดินโฉนดเลขที่ 333 ของนายอาทิตย์ได้โดยไม่ต้องเสียค่าเช่าที่ดินตลอดชีวิตของนายจันทร์นั้น มีลักษณะเป็นการก่อตั้งสิทธิเหนือพื้นดิน ทำให้นายจันทร์มีสิทธิ์ใช้สอยที่ดินโฉนดเลขที่ 333 ปลูกบ้านอยู่ตลอดชีวิตของนายจันทร์โดยไม่มีค่าตอบแทน ซึ่งเป็นทรัพยสิทธิอย่างหนึ่งตามประมวลกฎหมายแพ่งและพาณิชย์ มาตรา 1410 แม้มิได้ทำเป็นหนังสือและจดทะเบียนต่อพนักงานเจ้าหน้าที่ อันทำให้ไม่บริบูรณ์ตามมาตรา 1299 วรรคหนึ่ง แต่ก็ใช้บังคับกันได้ระหว่างนายจันทร์และนายอาทิตย์ในฐานะบุคคลสิทธิ เมื่อนายอาทิตย์ถึงแก่ความตาย ย่อมตกทอดไปยังนายตะวันซึ่งเป็นทายาทผู้สืบสิทธิของนายอาทิตย์ และเมื่อสิทธิเหนือพื้นดินมีกำหนดตลอดชีวิตของนายจันทร์ ผู้ทรงสิทธิเหนือพื้นดินตามมาตรา 1412 วรรคหนึ่ง นายตะวันต้องยอมให้นายจันทร์ปลูกบ้านอาศัยอยู่ในที่ดินโฉนดเลขที่ 333 ตลอดชีวิตของนายจันทร์ นายตะวันจึงฟ้องขับไล่นายจันทร์ให้ออกจากบ้านหลังที่ 1 และที่ดินโฉนดเลขที่ 333 ไม่ได้
(เทียบคำพิพากษาฎีกาที่ 3702/2535 และ 7119/2561)
(ข) การที่นายจันทร์สร้างบ้านหลังที่ 2 ในที่ดินโฉนดเลขที่ 334 ของนางดาว โดยเข้าใจว่าสร้างในที่ดินโฉนดเลขที่ 333 ของนายอาทิตย์ ซึ่งตนมีสิทธิปลูกสร้างได้ตามข้อตกลงที่ทำไว้กับนายอาทิตย์นั้น เป็นการสร้างโรงเรือนในที่ดินของผู้อื่นโดยสุจริต (เทียบคำพิพากษาฎีกาที่ 2435/2523) แม้บ้านจะเป็นส่วนควบกับที่ดินโฉนดเลขที่ 334 ตามประมวลกฎหมายแพ่งและพาณิชย์ มาตรา 144 วรรคหนึ่ง (เทียบคำพิพากษาฎีกาที่ 4084/2545 และ 6194/2550) ตามที่นางดาวอ้างก็ตาม แต่มาตรา 1310 วรรคหนึ่ง บัญญัติว่า "บุคคลใดสร้างโรงเรือนในที่ดินของผู้อื่นโดยสุจริตไซร้ ท่านว่าเจ้าของที่ดินเป็นเจ้าของโรงเรือนนั้น ๆ แต่ต้องใช้ค่าแห่งที่ดินเพียงที่เพิ่มขึ้นเพราะสร้างโรงเรือนนั้นให้แก่ผู้สร้าง" ซึ่งเป็นบทบัญญัติการได้ทรัพย์ส่วนควบกรณีการสร้างโรงเรือนในที่ดินของผู้อื่นโดยสุจริตไว้โดยเฉพาะแล้ว จึงไม่อาจนำมาตรา 144 วรรคสอง ที่บัญญัติว่า "เจ้าของทรัพย์ย่อมมีกรรมสิทธิ์ในส่วนควบของทรัพย์นั้น" ซึ่งเป็นบทบัญญัติทั่วไปเกี่ยวกับการได้ทรัพย์ส่วนควบโดยผลของกฎหมายที่ไม่ต้องชำระค่าส่วนควบ มาใช้กับกรณีนี้ ดังนั้น เมื่อ นางดาวยอมรับบ้านหลังที่ 2 ไว้จึงต้องใช้ค่าแห่งที่ดินเพียงที่เพิ่มขึ้นเพราะสร้างโรงเรือนนั้นให้แก่นายจันทร์ผู้สร้างตามมาตรา 1310 วรรคหนึ่ง ข้ออ้างของนางดาวฟังไม่ขึ้น
__
กรณีที่เป็นหนี้เงิน เจ้าหนี้มีสิทธิคิดดอกเบี้ยในระหว่างที่ลูกหนี้ผิดนัดในอัตราที่กำหนดตามประมวลกฎหมายแพ่งและพาณิชย์ มาตรา 224 วรรคหนึ่ง ที่แก้ไขใหม่ โดยการผิดนัดนั้น สำหรับหนี้ค่าเช่า นายแดงต้องชำระในวันที่ 20 ตุลาคม 2564 ซึ่งเป็นวันแห่งปฏิทิน เมื่อไม่ชำระหนี้ตามกำหนดดังกล่าว นายแดงจึงตกเป็นผู้ผิดนัดตั้งแต่วันนั้นโดยมิพักต้องเตือนตามมาตรา 204 วรรคสอง นายดำจึงมีสิทธิคิดดอกเบี้ยของเงินค่าเช่าในอัตราร้อยละห้าต่อปีตามมาตรา 224 วรรคหนึ่ง ตั้งแต่วันที่ 21 ตุลาคม 2564 เป็นต้นไป
ส่วนหนี้ค่าปรับ 50,000 บาท มิได้กำหนดเวลาชำระหนี้ไว้ตามวันแห่งปฏิทินตามประมวลกฎหมายแพ่งและพาณิชย์ มาตรา 204 วรรคสอง เนื่องจากวันที่ 20 ตุลาคม 2564 เป็นกำหนดเวลาชำระหนี้ในส่วนของค่าเช่าและการส่งคืนรถเก๋ง ซึ่งเป็นหนี้กระทำการ มิใช่กำหนดเวลาชำระหนี้ค่าปรับ นายดำจึงต้องเตือนให้นายแดงชำระหนี้ค่าปรับก่อน แล้วนายแดงไม่ชำระ นายแดงจึงจะตกเป็นผู้ผิดนัดตามมาตรา 204 วรรคหนึ่ง การที่นายดำเพียงแต่บอกให้นายแดงส่งคืนรถเก๋ง มิได้เตือนให้ชำระหนี้ค่าปรับ นายแดงจึงยังไม่ตกเป็นผู้ผิดนัดในส่วนของหนี้ค่าปรับ อย่างไรก็ตาม การที่นายดำฟ้องขอให้ชำระหนี้ค่าปรับ ย่อมถือว่าเป็นการเตือนแล้ว นายแดงจึงตกเป็นผู้ผิดนัดตั้งแต่วันที่นายดำยื่นฟ้องต่อศาล (เทียบคำพิพากษาฎีกาที่ 974/2546) นายดำจึงมีสิทธิได้รับดอกเบี้ยของเงินค่าปรับตามมาตรา 224 วรรคหนึ่งที่แก้ไขใหม่ ตั้งแต่วันที่ 11 พฤศจิกายน 2564 เป็นต้นไป
__
(ก) การที่สินค้าเสื้อผ้าถูกคนร้ายลักไปนั้นเกิดขึ้นเพราะความผิดของนายเอที่ขับรถโดยประมาท เป็นเหตุให้ชนรถของนายบี ซึ่งถ้าไม่ชนก็คงไม่ถูกคนร้ายลักในที่เกิดเหตุ จึงนับว่าการสูญหายของสินค้าเสื้อผ้าเป็นผลโดยตรงจากการละเมิดของนายเอ ทั้งการที่มีคนร้ายลักสินค้าเสื้อผ้าไปเช่นนี้เป็นเหตุแทรกแซงที่วิญญูชนคาดหมายได้ เพราะเป็นเรื่องธรรมดาเมื่อมีอุบัติเหตุเกิดขึ้นบนทางหลวง ก็จะมีชาวบ้านรวมทั้งประชาชนหยุดรถลงไปมุงดูเหตุการณ์ และอาจมีคนไม่ดีถือโอกาสหยิบฉวยเอาทรัพย์สินสิ่งของที่ตกหล่นไปได้ ถือว่าเป็นผลใกล้ชิดสัมพันธ์ต่อเนื่องมาจากการขับรถโดยประมาทเลินเล่อของนายเอ การที่สินค้าเสื้อผ้าของนายบีถูกลักไปจึงหาใช่ผลที่ไกลเกินกว่าเหตุ ข้อต่อสู้ของนายเอฟังไม่ขึ้น (เทียบคำพิพากษาฎีกาที่ 1898/2518 และ 7973-7975/2558)


(ข) แม้นายบีจะไม่ได้เป็นเจ้าของกรรมสิทธิ์ในรถยนต์ แต่นายบีนำรถยนต์คันดังกล่าวมาใช้เดินทางไปค้าขายทุกวัน นายบีย่อมมีสิทธิครอบครองใช้สอยประโยชน์จากรถยนต์นั้น เมื่อสิทธิของนายบีที่จะได้ครอบครองใช้สอยประโยชน์จากรถยนต์ได้รับความกระทบกระเทือนเสียหายจากเหตุละเมิด นายบีชอบที่จะใช้สิทธิทางศาลเรียกร้องให้นายเอชดใช้ค่าเสียหายที่ทำให้นายบีต้องขาดประโยชน์จากการใช้รถยนต์ได้ ข้อต่อสู้ของนายเอข้อนี้ฟังไม่ขึ้น (เทียบคำพิพากษาฎีกาที่ 6964/2561)


(ค) แม้การที่นายดีไม่ดำเนินการซ่อมรถยนต์ให้แก่นายซีจะเป็นการผิดสัญญาจ้างทำของก็ตาม แต่นายซีก็มีสิทธิเพียงเรียกร้องค่าเสียหายจากนายดี แต่นายซีหาได้มีสิทธิใด ๆ ที่จะจอดรถยนต์ทิ้งไว้ที่ศูนย์บริการของนายดีเป็นเวลานานเกินสมควรไม่ ดังนั้นการที่นายซีไม่ยอมรับรถยนต์พิพาทคืน ทั้งที่นายดีได้แจ้งให้นายซีไปรับรถยนต์คืนแล้ว ย่อมถือได้ว่าเป็นการใช้สิทธิโดยไม่สุจริต และเป็นการใช้สิทธิซึ่งมีแต่จะทำให้เกิดความเสียหายแก่นายดี อันเป็นการไม่ชอบด้วยประมวลกฎหมายแพ่งและพาณิชย์ มาตรา 420 และมาตรา 421 ย่อมเป็นการกระทำละเมิดต่อนายดี นายดีจึงมีอำนาจฟ้องว่านายซีทำละเมิดเพื่อขอให้บังคับนายซีรับรถยนต์คืนไปได้ ข้อต่อสู้ของนายซีฟังไม่ขึ้น (เทียบคำพิพากษาฎีกาที่ 2730/2562)
__
ข้อความในสัญญาซื้อขายยางธรรมชาติเป็นการตกลงซื้อขายโดยประมาณ มิใช่การตกลงซื้อขายยางกันโดยมีจำนวนและราคาที่แน่นอนแล้ว ทั้งนายทองยังต้องรอให้นายเพชรมีคำสั่งซื้อและโอนเงินเข้าบัญชีก่อน นายทองจึงจะส่งยางไปให้แก่นายเพชรตามจำนวนที่สั่งซื้อ ข้อตกลงนี้จึงมีผลเป็นการซื้อขายก็ต่อเมื่อนายเพชรบอกกล่าวความจำนงว่าจะทำการซื้อขายให้สำเร็จไปยังนายทองแล้ว สัญญาดังกล่าวจึงมีลักษณะเป็นเพียง "คำมั่น" ที่นายทองได้ให้ไว้แก่นายเพชรก่อนที่จะมีการซื้อขาย โดยคำมั่นนี้ผูกพันนายทองฝ่ายเดียว ตามประมวลกฎหมายแพ่งและพาณิชย์ มาตรา 454 วรรคหนึ่ง เมื่อคำมั่นตามสัญญามิได้กำหนดเวลาไว้เพื่อการบอกกล่าวของนายเพชรในการสั่งซื้อ จึงต้องถือว่าเป็นคำมั่นที่มิได้กำหนดเวลา


แม้นายทองจะบอกเลิกสัญญาต่อนายเพชรแล้ว แต่เมื่อไม่ได้บอกกล่าวไปยังนายเพชรให้ตอบมาอย่างแน่นอนภายในกำหนดเวลาพอสมควรว่าจะทำการซื้อขายให้สำเร็จหรือไม่ ตามมาตรา 454 วรรคสอง เสียก่อน จึงเป็นการบอกเลิกคำมั่นโดยไม่ชอบ การที่นายทองปฏิเสธไม่ยอมขายยางให้นายเพชรจึงเป็นการผิดสัญญาตามคำมั่นที่ให้ไว้แก่นายเพชร ข้ออ้างของนายทองที่ว่าสัญญาเลิกกันแล้วฟังไม่ขึ้น (คำพิพากษาฎีกาที่ 1004/2485 และ 5649/2557)
 ขณะนายเพชรและนายเงินตกลงซื้อขายยาง 4 เส้น ราคา 4,000 บาท แต่ยังไม่ได้กำหนดว่าเป็นยาง 4 เส้นไหนในร้านยางของนายเพชร กรรมสิทธิ์ในยางพิพาททั้ง 4 เส้น ยังคงเป็นกรรมสิทธิ์ของนายเพชร แต่เมื่อนายเพชรและนายเงินคัดเลือกยางแล้ว จึงเป็นการบ่งตัวทรัพย์สินที่ซื้อขายออกเป็นแน่นอนแล้ว กรรมสิทธิ์ย่อมโอนไปยังนายเงินนับแต่คัดเลือกยางเสร็จตามประมวลกฎหมายแพ่งและพาณิชย์ มาตรา 460 วรรคหนึ่ง แม้นายเงินยังไม่ได้ชำระค่ายางทั้ง 4 เส้น (คำพิพากษาฎีกาที่ 950/2474 และ 3366/2561) ข้ออ้างของนายเพชรฟังไม่ขึ้น




__


(1) ธนาคารสยามมีหนังสือทวงถามและบอกกล่าวบังคับจำนอง กำหนดระยะเวลาให้บริษัท มรกต จำกัด ชำระหนี้ภายใน 30 วันนับแต่วันที่ได้รับหนังสือ บริษัท มรกต จำกัด ได้รับหนังสือบอกกล่าวบังคับจำนอง ซึ่งเป็นการกำหนดระยะเวลาน้อยกว่า 60 วันตามประมวลกฎหมายแพ่งและพาณิชย์ มาตรา 728 วรรคหนึ่ง ซึ่งเป็นระยะเวลาที่กฎหมายกำหนดแน่นอนแล้ว และจะนำระยะเวลา 30 วันตามหนังสือบอกกล่าวบังคับจำนองไปรวมกับระยะเวลาหลังจากนั้นจนถึงวันฟ้องว่าเป็นระยะเวลาไม่น้อยกว่า 60 วันไม่ได้ จึงยังถือไม่ได้ว่าบริษัท มรกต จำกัด ละเลยเสียไม่ปฏิบัติตามคำบอกกล่าวตามบทบัญญัติดังกล่าว การบอกกล่าวบังคับจำนองไม่ชอบ ธนาคารสยามจึงไม่มีอำนาจฟ้องบริษัท มรกต จำกัด เพื่อบังคับทรัพย์จำนองออกขายทอดตลาด ข้อต่อสู้ของบริษัท มรกต จำกัด ฟังขึ้น (เทียบคำพิพากษาฎีกาที่ 5702/2562)
(2) บริษัท ทับทิม จำกัด ผู้ค้ำประกันเป็นนิติบุคคล ข้อตกลงยอมรับผิดอย่างลูกหนี้ร่วมจึงบังคับได้ตามประมวลกฎหมายแพ่งและพาณิชย์ มาตรา 681/1 วรรคสอง เมื่อบริษัท มรกต จำกัด ลูกหนี้เงินกู้ผิดนัดชำระหนี้ และธนาคารสยามได้มีหนังสือบอกกล่าวให้บริษัท ทับทิม จำกัด ผู้ค้ำประกันชำระหนี้แล้ว แม้จะบอกกล่าวเกินกำหนด 60 วันนับแต่วันผิดนัด ธนาคารสยามก็มีอำนาจฟ้องบริษัท ทับทิม จำกัด ให้ร่วมรับผิดชำระหนี้ได้ แต่เมื่อธนาคารสยามมีหนังสือบอกกล่าวเกินกำหนด 60 วันนับแต่วันที่บริษัท มรกต จำกัด ลูกหนี้ผิดนัด จึงมีผลทำให้บริษัท ทับทิม จำกัด ผู้ค้ำประกันหลุดพ้นจากความรับผิดในดอกเบี้ยเฉพาะเท่าที่เกิดขึ้นภายหลังพ้นกำหนด 60 วันนับแต่เวลาที่ลูกหนี้ผิดนัดตามมาตรา 686 วรรคหนึ่งและวรรคสอง ธนาคารสยามจึงมีอำนาจฟ้องบริษัท ทับทิม จำกัด ให้ร่วมรับผิดชำระหนี้ต้นเงินกู้ 9,000,000 บาท และดอกเบี้ยในอัตราร้อยละ 15 ต่อปี นับแต่วันผิดนัดเป็นเวลา 60 วัน ข้อต่อสู้ของบริษัท ทับทิม จำกัด ฟังขึ้นบางส่วน (เทียบคำพิพากษาฎีกาที่ 4604/2562)
_
(ก) การโอนเช็คด้วยการคบคิดกันฉ้อฉลที่จะเป็นเหตุให้นางนกผู้สั่งจ่ายยกความเกี่ยวพันระหว่างตนกับนางส้มผู้ทรงคนก่อนขึ้นต่อสู้นายทองผู้ทรงได้ตามประมวลกฎหมายแพ่งและพาณิชย์ มาตรา 416 นั้น จะต้องเป็นการคบคิดกันฉ้อฉลที่เกิดขึ้นขณะที่นายทองผู้ทรงรับโอนเช็คเท่านั้น การที่นางนกได้แจ้งให้นายทองทราบก่อนที่เช็คจะถึงกำหนดเรียกเก็บเงินว่าเช็คพิพาทไม่มีมูลหนี้ เป็นเรื่องที่เกิดขึ้นภายหลังจากที่นายทองรับโอนเช็คพิพาทมาแล้ว (คำพิพากษาฎีกาที่ 3763/2554 และ 14924/2554) เมื่อนายทองรับโอนเช็คมาโดยสุจริตในขณะรับโอนเช็ค นายทองจึงเป็นผู้ทรงโดยชอบด้วยกฎหมาย ข้อต่อสู้ของนางนกฟังไม่ขึ้น
(ข) เช็คระบุชื่อผู้รับเงินย่อมโอนให้กันได้ด้วยการสลักหลัง และการสลักหลังย่อมสมบูรณ์แม้ไม่ได้ระบุชื่อผู้รับประโยชน์ไว้ด้วย ตามประมวลกฎหมายแพ่งและพาณิชย์ มาตรา 419 ประกอบด้วยมาตรา 989 ดังนั้น การที่นางส้มผู้สลักหลังมิได้ระบุชื่อนายทองเป็นผู้รับโอนก็มีผลสมบูรณ์ (คำพิพากษาฎีกาที่ 6214-6220/2534) นายทองจึงเป็นผู้ทรงโดยชอบด้วยกฎหมาย นายทองจึงมีอำนาจฟ้อง ข้อต่อสู้ของนางส้มฟังไม่ขึ้น
(ค) นายมั่นลงลายมือชื่อไว้ที่ด้านหน้าเช็คถือว่าเป็นคำรับอาวัล และการรับอาวัลไม่จำต้องระบุวันที่รับอาวัลเพราะมิใช่แบบของการรับอาวัล ตามประมวลกฎหมายแพ่งและพาณิชย์ มาตรา 939 วรรคสาม ประกอบมาตรา 989 (คำพิพากษาฎีกาที่ 4495/2560) นายมั่นจึงต้องรับผิดต่อนายทองผู้ทรงตามมาตรา 967 วรรคหนึ่ง ประกอบมาตรา 989 ข้อต่อสู้ของนายมั่นฟังไม่ขึ้น
__
นายกานต์เป็นหุ้นส่วนในห้างหุ้นส่วนสามัญนิติบุคคล กานต์ ธิดา แต่ฝ่าฝืนประกอบกิจการค้าขายแข่งกับกิจการของห้าง ห้างหุ้นส่วนสามัญนิติบุคคล กานต์ ธิดา จึงชอบที่จะเรียกเอาผลกำไรที่นายกานต์หาได้ทั้งหมด หรือเรียกเอาค่าสินไหมทดแทนเพื่อความเสียหายซึ่งห้างได้รับ เมื่อห้างหุ้นส่วนสามัญนิติบุคคล กานต์ ธิดา ฟ้องเรียกเอาค่าสินไหมทดแทนเพื่อความเสียหาย มิใช่ฟ้องเรียกเอาผลกำไรที่นายกานต์หาได้ แม้กิจการที่นายกานต์ฝ่าฝืนค้าขายแข่งขาดทุนมาตลอดไม่เคยมีกำไร นายกานต์ก็ต้องใช้ค่าสินไหมทดแทนตามประมวลกฎหมายแพ่งและพาณิชย์ มาตรา 1066 วรรคหนึ่ง และมาตรา 1067 วรรคหนึ่ง ข้อต่อสู้ของนายกานต์เรื่องไม่ต้องรับผิดใช้ค่าสินไหมทดแทนแก่ห้างหุ้นส่วนสามัญนิติบุคคล กานต์ ธิดา ฟังไม่ขึ้น
ส่วนที่นางสาวธิดาผู้เป็นหุ้นส่วนอีกคนหนึ่งร้องขอให้ศาลสั่งให้นายกานต์หยุดประกอบกิจการนั้น เนื่องจากนางสาวธิดามีสิทธิเรียกให้เลิกห้างหุ้นส่วนสามัญนิติบุคคล กานต์ ธิดา ได้จากการที่นายกานต์ฝ่าฝืนประกอบกิจการค้าขายแข่งกับกิจการของห้าง ตามประมวลกฎหมายแพ่งและพาณิชย์ มาตรา 1067 วรรคสาม จึงเป็นกรณีที่กฎหมายบัญญัติถึงสิทธิของผู้เป็นหุ้นส่วนอื่นเมื่อมีหุ้นส่วนฝ่าฝืนประกอบกิจการค้าขายแข่งไว้เป็นการเฉพาะแล้ว นางสาวธิดาไม่อาจบังคับนายกานต์ให้หยุดประกอบกิจการที่ค้าขายแข่ง ซึ่งอาจเป็นเหตุให้บุคคลภายนอกผู้สุจริตได้รับความเสียหาย ข้อต่อสู้ของนายกานต์เรื่องนางสาวธิดาไม่อาจบังคับให้นายกานต์หยุดประกอบกิจการฟังขึ้น (คําพิพากษาฎีกาที่ 8532/2559)
__
ตึกแถวเป็นสินส่วนตัว เมื่อถูกไฟไหม้เสียหายหมด แต่ได้เงิน 9,000,000 บาทมาทดแทน เงินที่ได้มาจึงเป็นสินส่วนตัวตามประมวลกฎหมายแพ่งและพาณิชย์ มาตรา 1472 วรรคสอง และเป็นมรดกของนางกระต่ายตกแก่ทายาทโดยธรรม
นางกระต่ายยังไม่ได้นำคำสั่งศาลไปจดทะเบียนรับนายเก่งเป็นบุตรบุญธรรม การรับบุตรบุญธรรมยังไม่มีผลตามกฎหมาย ตามประมวลกฎหมายแพ่งและพาณิชย์ มาตรา 1548/27 (คำพิพากษาฎีกาที่ 591/2563) นายเก่งไม่ใช่บุตรบุญธรรม อันจะมีฐานะอย่างเดียวกับบุตรชอบด้วยกฎหมายของนางกระต่าย ตามมาตรา 1598/28 จึงไม่เป็นทายาทโดยธรรมตามมาตรา 1629(1)
นางแมวซึ่งจะเป็นทายาทโดยธรรมตามประมวลกฎหมายแพ่งและพาณิชย์ มาตรา 1629(3) ของนางกระต่าย ถึงแก่ความตายก่อนนางกระต่าย แต่นางแมวมีนายเก่งเป็นผู้สืบสันดานโดยตรง นายเก่งจึงรับมรดกแทนที่นางแมวตามมาตรา 1639 นายเก่งมีฐานะทายาทโดยธรรมของนางกระต่ายโดยการรับมรดกแทนที่ดังกล่าว
นายมิ่งเป็นทายาทโดยธรรมประเภทคู่สมรสของนางกระต่าย ตามประมวลกฎหมายแพ่งและพาณิชย์ มาตรา 1629 วรรคสอง เมื่อนายเก่งรับมรดกแทนที่นางแมว ซึ่งจะเป็นทายาทโดยธรรมตามมาตรา 1629(3) นายมิ่งมีสิทธิรับเงินมรดก 9,000,000 บาทกึ่งหนึ่ง (4,500,000 บาท) ตามมาตรา 1635(2) ส่วนที่เหลือกึ่งหนึ่งตกได้แก่นายเก่งตามที่นายเดชอ้าง
__
การที่บริษัท ชิง ไลน์ จำกัด ผู้ขนส่งเปลี่ยนไปใช้เรือ “ชิง ๔๖” ซึ่งใช้เส้นทางอ้อมจนทำให้สินค้าถึงท่าเรือแหลมฉบังล่าช้าสองสัปดาห์ เป็นการดำเนินการขนส่งผิดไปจากข้อตกลงกับผู้ส่งโดยไม่มีเหตุจำเป็น แม้ผู้ส่งจะไม่ได้แจ้งให้ทราบว่าสินค้าอาจเสียได้ง่าย แต่ผู้ขนส่งย่อมทราบว่าสินค้าเป็นเนื้อมะพร้าวอบแห้ง ซึ่งควรใช้เส้นทางตรงที่ใช้เวลาเดินทางสั้น การเปลี่ยนไปใช้เส้นทางอ้อมและล่าช้าโดยไม่มีเหตุผล ถือเป็นเรื่องผิดปกติวิสัยของผู้ประกอบการขนส่ง เมื่อความล่าช้าเป็นต้นเหตุให้สินค้ามีราขึ้นและเสียหายระหว่างที่สินค้าอยู่ในความดูแลของบริษัท ชิง ไลน์ จำกัด บริษัทจึงต้องรับผิดในความเสียหายของสินค้าต่อบริษัท โค โค ไทย จำกัด ตามพระราชบัญญัติการรับขนของทางทะเล พ.ศ. 2534 มาตรา 26 และมาตรา 39
ความรับผิดของบริษัท ชิง ไลน์ จำกัด ไม่ได้จำกัดเฉพาะมูลค่าสินค้าที่เสียหาย แต่รวมถึงค่าใช้จ่ายที่ผู้รับตราส่งได้รับจากผลแห่งความเสียหายของสินค้าด้วย เช่น ค่าใช้จ่ายในการขนส่ง ค่าภาษีศุลกากร และค่าขาดกำไรจากการขายสินค้า ซึ่งเป็นผลมาจากความเสียหายของสินค้า โดยคำนวณจำกัดความรับผิดของผู้ขนส่งตามพระราชบัญญัติการรับขนของทางทะเล พ.ศ. 2534 มาตรา 58 วรรคหนึ่ง ซึ่งจะเป็นเงิน 1,200,000 บาท
อย่างไรก็ตาม เมื่อจำนวนค่าเสียหายที่เรียกร้องมา 920,000 บาท น้อยกว่าจำนวนเงินที่จำกัดความรับผิด บริษัท ชิง ไลน์ จำกัด จึงต้องรับผิดชอบต่อบริษัท โค โค ไทย จำกัด ตามจำนวนที่เรียกร้องมาเป็นเงิน 920,000 บาท (เทียบคำพิพากษาฎีกาที่ 18407/2556)
__
(ก) การประดิษฐ์รถยนต์แบบ A บริษัท นิว จำกัด ได้ขายรถยนต์แบบ A จำนวน 1,000 คัน และยังคงขายต่อเนื่องอยู่ก่อนวันที่ยื่นคำขอรับสิทธิบัตร การประดิษฐ์ดังกล่าวจึงเป็นการประดิษฐ์ที่มีหรือใช้แพร่หลายอยู่แล้วในราชอาณาจักร ก่อนวันที่บริษัท นิว จำกัด ยื่นคำขอรับสิทธิบัตร ซึ่งการประดิษฐ์ที่ปรากฏอยู่แล้วไม่ถือว่าเป็นการประดิษฐ์ขึ้นใหม่ จึงไม่อาจขอรับสิทธิบัตรได้ตามพระราชบัญญัติสิทธิบัตร พ.ศ. 2522 มาตรา 5 วรรคสอง (1) และมาตรา 5 (1)
(ข) สำหรับการออกแบบและการตกแต่งภายนอกของรถยนต์แบบ B บริษัท นิว จำกัด ได้นำภาพถ่ายรถยนต์ต้นแบบ ข้อมูลขนาดตัวถัง ลวดลาย และการตกแต่งภายนอกของรถยนต์ไปลงพิมพ์ในนิตยสาร ซึ่งจำหน่ายแก่บุคคลทั่วไป ก่อนวันยื่นคำขอรับสิทธิบัตร การออกแบบดังกล่าวจึงเป็นสิ่งที่ได้เปิดเผยต่อสาธารณชนแล้วก่อนวันยื่นคำขอ จึงไม่ถือว่าเป็นการออกแบบผลิตภัณฑ์ใหม่ และไม่อาจขอรับสิทธิบัตรการออกแบบผลิตภัณฑ์ได้ตามพระราชบัญญัติสิทธิบัตร พ.ศ. 2522 มาตรา 56
(ค) คำว่า "Fast" ซึ่งแปลว่า "เร็ว" เป็นคำทั่วไปที่ใช้ในเชิงบรรยายลักษณะของสินค้า และไม่บ่งบอกถึงแหล่งที่มาของสินค้าโดยเฉพาะ จึงไม่ถือเป็นเครื่องหมายการค้าที่มีลักษณะบ่งเฉพาะตามพระราชบัญญัติเครื่องหมายการค้า พ.ศ. 2534 มาตรา 7 และไม่อาจจดทะเบียนเป็นเครื่องหมายการค้าได้