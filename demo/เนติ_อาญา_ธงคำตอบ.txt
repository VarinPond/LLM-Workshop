นายไก่ เมื่อได้รับอาหารกล่องที่ซ่อนลวดสะเดาะเปิดกุญแจไว้ จึงนำมาไขกุญแจประตูห้องขัง แล้วหลบหนีออกไป ระหว่างที่ถูกคุมขังตามอำนาจของพนักงานสอบสวน จึงเป็นความผิดฐานเป็นผู้หลบหนีจากที่คุมขังตามประมวลกฎหมายอาญา มาตรา 190 วรรคแรก
นางสวย เป็นภริยาของนายไก่ อยากจะช่วยนายไก่ออกจากห้องขัง จึงนำลวดที่ใช้สะเดาะกุญแจที่นายไก่เคยใช้ในการสะเดาะเปิดกุญแจ ซ่อนเอาไว้ในอาหารกล่อง เพื่อให้นายไก่นำไปใช้ไขกุญแจห้องขัง เป็นความผิดฐานเป็นผู้สนับสนุนนายไก่หลบหนีไป ระหว่างที่ถูกคุมขังตามประมวลกฎหมายอาญา มาตรา 190 วรรคแรก ประกอบมาตรา 86 และการที่นางสวยได้จัดที่หลบซ่อนตัวให้นายไก่หลบซ่อนเจ้าพนักงานตำรวจที่บ้านของนางสวย เป็นความผิดฐานให้ที่พำนัก ซ่อนเร้น หรือช่วยด้วยประการใด ๆ ให้ผู้หลบหนีจากการคุมขังของพนักงานสอบสวนเพื่อไม่ให้ถูกจับกุม ตามมาตรา 192
ร้อยตำรวจตรีดำ ซึ่งเป็นเจ้าพนักงานตำรวจ มีหน้าที่กำกับงานจราจร แม้ร้อยตำรวจตรีดำเป็นเจ้าพนักงาน แต่ไม่มีหน้าที่ควบคุมตัวผู้ถูกคุมขัง การที่ร้อยตำรวจตรีดำ นำอาหารกล่องมอบให้นายไก่ เพราะได้รับเงิน 50,000 บาทจากนางสวย และเมื่อมอบอาหารกล่องให้นายไก่แล้วเดินออกจากสถานีตำรวจไปทันทีนั้น เป็นเรื่องปฏิบัตินอกหน้าที่กำกับงานจราจร ไม่เป็นความผิดตามประมวลกฎหมายอาญา มาตรา 149 (เทียบคำพิพากษาฎีกาที่ 638/2508) แต่มีความผิดฐานเป็นผู้สนับสนุนให้นายไก่หลบหนีไป ในระหว่างที่ถูกคุมขังตามมาตรา 190 วรรคแรก ประกอบมาตรา 86
__
นายเขียวและนายฟ้าเป็นตัวการในการกระทำความผิดตามประมวลกฎหมายอาญา มาตรา 83 โดยการแบ่งหน้าที่กันทำ เมื่อนายเขียวตีหัวนายเทา แต่ไม่ถูกเพราะนายเทาหลบทัน นายเขียวและนายฟ้าจึงมีความผิดฐานร่วมกันพยายามทำร้ายร่างกายผู้อื่นโดยไตร่ตรองไว้ก่อนตามมาตรา 296 ประกอบมาตรา 80 และมาตรา 83 ส่วนการที่ไม้กระเด็นพลาดไปถูกกระจกรถยนต์ของนายม่วง ซึ่งจอดอยู่ห่างออกไปแตกเสียหายนั้น นายเขียวไม่มีเจตนาทำให้เสียทรัพย์โดยเล็งเห็นผล และไม่มีเจตนาทำให้เสียทรัพย์โดยพลาด เพราะวัตถุแห่งการกระทำเป็นคนละประเภทกัน นายเขียวและนายฟ้าจึงไม่มีความผิดฐานทำให้เสียทรัพย์
นายเหลืองได้ร่วมวางแผนกับนายเขียวและนายฟ้าไปตีหัวนายเทา แต่ไม่ได้ร่วมเดินทางไปกระทำความผิดด้วย จึงไม่เป็นตัวการในการกระทำความผิดร่วมกับนายเขียวและนายฟ้า แต่การช่วยวางแผนของนายเหลืองเป็นการช่วยเหลือหรือให้ความสะดวกก่อนที่นายเขียวและนายฟ้าจะร่วมกันกระทำความผิด นายเหลืองจึงต้องรับผิดฐานเป็นผู้สนับสนุนในการพยายามกระทำความผิดของนายเขียวและนายฟ้าตามประมวลกฎหมายอาญา มาตรา 296 ประกอบมาตรา 80 และมาตรา 86
การที่นายชมพูโทรศัพท์ไปหานายเขียว ก็เพียงเพื่อเล่าเหตุการณ์ที่เกิดขึ้นให้นายเขียวทราบเท่านั้น นายชมพูไม่มีเจตนาก่อให้นายเขียวกระทำความผิดต่อนายเทาตามประมวลกฎหมายอาญา มาตรา 84 วรรคหนึ่ง แต่อย่างใด นอกจากนี้นายชมพูไม่มีส่วนเกี่ยวข้องใด ๆ ในการที่นายเขียวตีหัวนายเทา จึงไม่มีความผิดฐานร่วมกันพยายามทำร้ายร่างกายผู้อื่นโดยไตร่ตรองไว้ก่อนตามมาตรา 296 ประกอบมาตรา 80 และมาตรา 83
__
การที่นางหนึ่งนำอาหารผสมยาพิษเก็บไว้ในหีบเหล็กเก็บสิ่งของ โดยตั้งใจจะนำไปวางบนโต๊ะอาหารให้นางสองรับประทานในเวลาเย็น เป็นการกระทำที่อยู่ในขั้นตอนของการตระเตรียมฆ่านางสองเท่านั้น นางหนึ่งจึงไม่มีความผิดฐานพยายามฆ่านางสองโดยไตร่ตรองไว้ก่อนตามประมวลกฎหมายอาญา มาตรา 289(4) ประกอบมาตรา 80
การที่นางหนึ่งได้นำยาพิษผสมลงในอาหารนั้น การกระทำของนางหนึ่งเป็นการปลอมปนอาหารเพื่อบุคคลอื่นเสพ และการปลอมปนนั้นน่าจะเป็นเหตุให้เกิดอันตรายแก่สุขภาพ จึงมีความผิดตามประมวลกฎหมายอาญา มาตรา 236
การที่นายสามรับประทานอาหารในกล่องที่นางหนึ่งได้นำยาพิษผสมลงในอาหารจนถึงแก่ความตาย นางหนึ่งไม่มีความผิดฐานฆ่านายสามโดยไตร่ตรองไว้ก่อนตามประมวลกฎหมายอาญา มาตรา 289(4) เพราะไม่มีเจตนาประสงค์ต่อผลหรือเจตนาเล็งเห็นผลในการฆ่านายสาม และก็ไม่มีเจตนาฆ่านายสามโดยพลาดตามมาตรา 289(4) ประกอบมาตรา 60 เพราะนางหนึ่งยังไม่มีความผิดฐานฆ่านางสอง ดังนั้นการที่ผลไปเกิดแก่นายสาม จะถือว่านางหนึ่งมีเจตนาฆ่านายสามโดยพลาดไม่ได้
การที่นายสามคนร้ายได้ลอบเข้ามาในบ้านของนางสองเพื่อลักทรัพย์ และได้งัดหีบเหล็กเก็บสิ่งของนั้น เมื่อพบกล่องใส่อาหารซึ่งยังอุ่น ๆ อยู่นายสาม ซึ่งหิวจึงรับประทานอาหารในกล่องนั้นและถึงแก่ความตาย นางหนึ่งไม่ได้กระทำโดยประมาทต่อนายสาม เพราะไม่ได้กระทำโดยปราศจากความระมัดระวัง ซึ่งบุคคลในภาวะเช่นนั้นจักต้องมีตามวิสัยและพฤติการณ์ และผู้กระทำอาจใช้ความระมัดระวังเช่นว่านั้นได้แต่หาได้ใช้ให้เพียงพอไม่ จึงไม่มีความผิดฐานทำให้นายสามตายโดยประมาทตามประมวลกฎหมายอาญา มาตรา 291
__
ความผิดฐานทำคำรับรองเป็นเอกสารอันเป็นเท็จ ตามประมวลกฎหมายอาญา มาตรา 253 วรรคแรก ผู้กระทำต้องเป็นผู้ประกอบการงานในวิชาชีพ และทำคำรับรองเป็นเอกสารอันเป็นเท็จ โดยประการที่น่าจะเกิดความเสียหายแก่ผู้อื่นหรือประชาชน
การที่นายขาวเป็นผู้กู้เงินจากธนาคารบี ไม่ได้ประกอบวิชาชีพการประเมินทรัพย์ และไม่ได้ทำคำรับรองในแบบสรุปผลการประเมินราคาหลักประกันที่ดิน ส่วนการที่นายแดงเป็นเพียงผู้ทำรายงานการตรวจสอบที่ดินตามแบบสรุปผลการประเมินราคาหลักประกันที่ดินเสนอให้นายน้ำหิน ซึ่งเป็นผู้ลงลายมือชื่อรับรองในฐานะผู้ประเมิน นายแดงไม่ได้เป็นผู้ทำคำรับรองในเอกสารดังกล่าว การกระทำของนายขาวและนายแดงจึงไม่เป็นความผิดฐานทำคำรับรองเป็นเอกสารอันเป็นเท็จตามประมวลกฎหมายอาญา มาตรา 269 วรรคแรก (คําพิพากษาฎีกาที่ 539/2546)
การที่นายส้มถ่ายสำเนาจากต้นฉบับหนังสือรับรองราคาประเมินที่ดิน ซึ่งเป็นเอกสารราชการที่ระบุราคาที่ดินไว้ 500,000 บาท แล้วนำมาแก้ไขเฉพาะราคาประเมินที่ดินเป็น 1,500,000 บาท และนำสำเนาหนังสือรับรองราคาประเมินที่ดินที่แก้ไขดังกล่าวไปถ่ายสำเนาเอกสารอีกครั้ง เพื่อให้ผู้อื่นหลงเชื่อว่าสำเนาเอกสารดังกล่าวมีข้อความตรงกับต้นฉบับ และน่าจะเกิดความเสียหายแก่ผู้อื่นหรือประชาชน เป็นการทำเอกสารปลอมขึ้นทั้งฉบับ แม้นายส้มไม่ได้แก้ไขเอกสารที่แท้จริง การกระทำของนายส้มจึงเป็นความผิดฐานปลอมเอกสารราชการ และใช้เอกสารราชการปลอม ตามประมวลกฎหมายอาญา มาตรา 268 วรรคแรก ประกอบมาตรา 265 นายส้มเป็นผู้ปลอมและใช้ จึงต้องลงโทษฐานใช้เอกสารราชการปลอมตามมาตรา 268 วรรคแรก ประกอบมาตรา 265
__
นายหมื่นลงไปในแพซึ่งนายตรีใช้เป็นที่อยู่อาศัย สถานที่ดังกล่าวเป็นเคหสถานตามประมวลกฎหมายอาญา มาตรา 1(4) เมื่อหมื่นเข้าไปในเคหสถานของนายตรีและใช้กำลังประทุษร้าย ถือเป็นการเข้าไปโดยไม่มีเหตุอันสมควร จึงมีความผิดฐานบุกรุกตามมาตรา 364 เมื่อเป็นการบุกรุกโดยใช้กำลังประทุษร้าย จึงต้องรับโทษหนักขึ้นตามมาตรา 365(1) (คําพิพากษาฎีกาที่ 69/2539) ดังนั้น นายหมื่นจึงมีความผิดตามมาตรา 365(1) ประกอบมาตรา 364 แต่ไม่มีความผิดฐานบุกรุกอันเป็นการรบกวนการครอบครองตามมาตรา 362 เพราะต้องเป็นการเข้าไปในอสังหาริมทรัพย์ แต่แพเป็นสังหาริมทรัพย์
การที่นายหมื่นไล่ชกต่อยและเตะนายตรีจนแขนเคล็ด ทำอะไรไม่ค่อยสะดวกอยู่สามเดือนจึงหายเป็นปกติ นายหมื่นจึงมีความผิดฐานทำร้ายร่างกายผู้อื่นตามประมวลกฎหมายอาญา มาตรา 295 แต่ไม่ผิดฐานทำร้ายร่างกายผู้อื่นเป็นเหตุให้ได้รับอันตรายสาหัสตามมาตรา 297(8) เพราะนายตรีไม่ได้ป่วยเจ็บด้วยอาการทุกขเวทนาเกินกว่า 20 วัน หรือจนประกอบกรณียกิจตามปกติไม่ได้เกินกว่า 20 วัน
การที่นายหมื่นเอาเสื้อของนายตรีโยนลงไปในน้ำที่สกปรกบริเวณแพซึ่งนายตรีใช้เป็นที่อยู่อาศัย นายหมื่นจึงมีความผิดฐานทำให้เสียทรัพย์ของผู้อื่นตามประมวลกฎหมายอาญา มาตรา 358 อีกด้วย
การที่นายมืดพายเรือผ่านมา หยุดดูและเห็นเหตุการณ์โดยตลอด ได้ถือโอกาสเข้าไปเก็บเสื้อของนายตรีที่นายหมื่นโยนลงไปในน้ำไป กรรมสิทธิ์และความครอบครองในเสื้อดังกล่าวยังอยู่ที่นายตรี เมื่อนายมืดเอาไปเป็นของตน เป็นการเอาทรัพย์ของผู้อื่นไปเพื่อแสวงหาประโยชน์ที่มิควรได้โดยชอบด้วยกฎหมาย นายมืดจึงมีความผิดฐานลักทรัพย์ตามประมวลกฎหมายอาญา มาตรา 334
__
การที่นายหาญถือโอกาสเข้าไปเอาปืนที่อยู่ในรถยนต์ของนายหลงที่ลืมเปิดประตูรถยนต์ทิ้งไว้ในเวลากลางคืน จึงเป็นการเอาทรัพย์ของผู้อื่นไปโดยทุจริต นายหาญจึงมีความผิดฐานลักทรัพย์ในเวลากลางคืนตามประมวลกฎหมายอาญา มาตรา 335(1) วรรคแรก แต่ไม่มีความผิดฐานลักทรัพย์โดยผ่านสิ่งกีดกั้นสำหรับคุ้มครองบุคคลหรือทรัพย์ตามมาตรา 335(3) วรรคแรก เพราะเข้าไปในขณะที่ประตูรถยนต์เปิดทิ้งไว้
แม้นายหาญวางแผนที่จะฆ่านายกล้าม ซึ่งเป็นการไตร่ตรองไว้ก่อน และไปดักซุ่มยิงตรงจุดที่วางแผนไว้ โดยยกปืนนิ้วอยู่ในโกร่งไกปืนพร้อมที่จะยิงแล้วก็ตาม แต่ในขณะนั้นยังไม่ปรากฏว่านายกล้ามอยู่ ณ ที่ใด การกระทำของนายหาญยังไม่ถึงขั้นลงมือกระทำความผิด จึงไม่มีความผิดฐานพยายามฆ่าโดยไตร่ตรองไว้ก่อนตามประมวลกฎหมายอาญา มาตรา 289(4) และมาตรา 80
การที่นายหาญตกใจโยนปืนให้นายแก้ว ซึ่งเป็นเพื่อนสนิทที่ผ่านมาพอดีโดยบังเอิญ และบอกให้นายแก้วช่วยเก็บรักษาไว้ดี ๆ นายแก้วก็รับปืนไว้จากนายหาญ โดยไม่ทราบว่าปืนเป็นทรัพย์ที่ได้มาจากการกระทำความผิด นายแก้วจึงไม่มีความผิดฐานรับของโจรตามประมวลกฎหมายอาญา มาตรา 357 แต่การที่นายหาญมอบปืนให้นายแก้วเก็บรักษาไว้ เป็นการมอบการครอบครองปืนให้นายแก้วแล้ว เมื่อนายแก้วแอบเอาปืนกระบอกดังกล่าวไปขาย เป็นการเบียดบังเอาปืนไปเป็นของตนโดยทุจริต นายแก้วจึงมีความผิดฐานยักยอกทรัพย์ตามมาตรา 352 วรรคแรก
__
ภาษีเงินได้นิติบุคคล
รายได้จากการจำหน่ายรถยนต์ของบริษัทเป็นรายได้จากการประกอบกิจการ และรายรับดอกเบี้ยจากการให้กู้ยืมเงินเป็นรายได้เนื่องจากการประกอบกิจการ บริษัทจึงต้องนำรายได้ทั้งสองรายการดังกล่าวมาเสียภาษีเงินได้นิติบุคคลตามประมวลรัษฎากร มาตรา 65 วรรคหนึ่ง
ภาษีมูลค่าเพิ่ม
บริษัทประกอบธุรกิจค้าหลัก คือ การผลิตและจำหน่ายรถยนต์ยี่ห้อหนึ่ง จึงเป็นผู้ประกอบการซึ่งขายสินค้าในทางธุรกิจหรือวิชาชีพตามประมวลรัษฎากร มาตรา 77/1(5) บริษัทจึงเป็นผู้ประกอบการที่มีหน้าที่เสียภาษีมูลค่าเพิ่มตามมาตรา 82(1) และต้องนำรายได้ดังกล่าวมาเสียภาษีมูลค่าเพิ่ม
รายรับดอกเบี้ยจากการให้กู้ยืมเงินของบริษัท เป็นกิจการที่อยู่ในบังคับต้องเสียภาษีธุรกิจเฉพาะตามประมวลรัษฎากร มาตรา 91/2 ย่อมไม่อยู่ในบังคับที่ต้องเสียภาษีมูลค่าเพิ่มตามมาตรา 77/3 บริษัทจึงไม่ต้องนำรายรับดังกล่าวมาเสียภาษีมูลค่าเพิ่ม
ภาษีธุรกิจเฉพาะ
บริษัทได้ให้เอเย่นต์จำหน่ายรถยนต์ของบริษัทกู้ยืมเงิน โดยคิดดอกเบี้ย และเป็นการให้กู้ยืมเงินจำนวนหลายรายเป็นปกติ จึงเป็นการประกอบกิจการโดยปกติเยี่ยงธนาคารพาณิชย์ตามประมวลรัษฎากร มาตรา 91/2(5) บริษัทต้องนำรายรับดอกเบี้ยไปเสียภาษีธุรกิจเฉพาะ
รายได้จากการจำหน่ายรถยนต์เป็นกิจการที่ไม่อยู่ในบังคับต้องเสียภาษีธุรกิจเฉพาะตามประมวลรัษฎากร มาตรา 91/2 บริษัทจึงไม่ต้องนำรายได้ดังกล่าวมาเสียภาษีธุรกิจเฉพาะ
__
การเรียกร้องให้มีการกำหนดข้อตกลงเกี่ยวกับสภาพการจ้างหรือการแก้ไขเพิ่มเติมข้อตกลงเกี่ยวกับสภาพการจ้างนั้น พระราชบัญญัติแรงงานสัมพันธ์ พ.ศ. 2518 มาตรา 13 วรรคหนึ่ง บัญญัติแต่เพียงให้นายจ้างหรือลูกจ้างต้องแจ้งข้อเรียกร้องเป็นหนังสือให้อีกฝ่ายหนึ่งทราบเท่านั้น ไม่มีข้อยกเว้นว่าการแจ้งข้อเรียกร้องสามารถทำเป็นข้อเสนอในการเจรจาได้ และมิได้มีบทบัญญัติใดกำหนดห้ามมิให้ฝ่ายที่แจ้งข้อเรียกร้องถอนข้อเรียกร้องแต่อย่างใด ดังนั้น แม้ข้อเรียกร้องที่สหภาพแรงงานแจ้งมาได้ผ่านขั้นตอนจนเป็นข้อพิพาทที่ตกลงกันไม่ได้แล้ว สหภาพแรงงานก็มีสิทธิถอนข้อเรียกร้องดังกล่าวได้
เมื่อบริษัท จำกัด ไม่ได้แจ้งข้อเรียกร้องเป็นหนังสือให้สหภาพแรงงานทราบตามพระราชบัญญัติแรงงานสัมพันธ์ พ.ศ. 2518 มาตรา 13 วรรคหนึ่ง การที่บริษัท จำกัด ได้เสนอระหว่างการเจรจาต่อรองว่าจะจ่ายโบนัสเพียงร้อยละห้าสิบของจำนวนที่เคยจ่ายในปี 2564 นั้น จึงไม่ใช่การแจ้งข้อเรียกร้องตามบทบัญญัติกฎหมายดังกล่าว และเมื่อสหภาพแรงงานซึ่งเป็นฝ่ายแจ้งข้อเรียกร้องได้ถอนข้อเรียกร้องตามที่มีสิทธิแล้ว ข้อพิพาทแรงงานที่เกิดขึ้นจากการแจ้งข้อเรียกร้องดังกล่าวย่อมระงับไป สิทธิของบริษัท จำกัด ที่จะปิดงานย่อมระงับไปด้วย ข้ออ้างตามคำให้การของบริษัท จำกัด จึงฟังไม่ขึ้น บริษัท จำกัด ไม่อาจใช้สิทธิปิดงานตามมาตรา 34 ต่อไปอีกได้ (เทียบคำพิพากษาฎีกาที่ 862/2529 และ 3930/2552)
__
(ก) คำสั่งศาลฎีกาที่ไม่รับคำร้องของนายเดชชอบด้วยรัฐธรรมนูญหรือไม่
รัฐธรรมนูญแห่งราชอาณาจักรไทย มาตรา 224 วรรคหนึ่ง (1) บัญญัติให้คณะกรรมการ ป.ป.ช. มีอำนาจไต่สวนและเสนอเรื่องต่อศาลฎีกาในกรณีที่กล่าวหาผู้ดำรงตำแหน่งทางการเมืองว่าฝ่าฝืนหรือไม่ปฏิบัติตามมาตรฐานทางจริยธรรมอย่างร้ายแรง การเสนอเรื่องต่อศาลฎีกาจึงเป็นอำนาจของคณะกรรมการ ป.ป.ช. นายเดชไม่มีสิทธิยื่นคำร้องต่อศาลฎีกา คำสั่งศาลฎีกาที่ไม่รับคำร้องของนายเดชจึงชอบด้วยรัฐธรรมนูญ
(ข) ข้อโต้แย้งของนายเก่งที่ยื่นต่อศาลฎีกาและศาลอาญาเข้าข่ายที่ศาลรัฐธรรมนูญจะมีอำนาจรับวินิจฉัยหรือไม่
ข้อโต้แย้งที่ศาลรัฐธรรมนูญจะรับวินิจฉัยตามรัฐธรรมนูญแห่งราชอาณาจักรไทย มาตรา 212 วรรคหนึ่ง ต้องเป็นข้อโต้แย้งว่าบทบัญญัติแห่งกฎหมายขัดหรือแย้งต่อรัฐธรรมนูญ แต่ข้อโต้แย้งของนายเก่งที่ว่ารัฐธรรมนูญมาตรา 225 วรรคสามขัดหรือแย้งต่อรัฐธรรมนูญมาตรา 29 วรรคสอง ไม่เข้าข่ายเป็นข้อโต้แย้งตามหลักเกณฑ์ที่ศาลรัฐธรรมนูญจะมีอำนาจรับวินิจฉัย
ส่วนข้อโต้แย้งที่นายเก่งแย้งว่าประมวลกฎหมายยาเสพติดขัดต่อรัฐธรรมนูญมาตรา 77 วรรคสอง เนื่องจากขั้นตอนการร่างกฎหมายไม่ชอบด้วยรัฐธรรมนูญ ข้อโต้แย้งนี้เป็นการโต้แย้งว่ากระบวนการตรากฎหมายไม่ชอบ ไม่ใช่ข้อโต้แย้งว่าบทบัญญัติแห่งกฎหมายขัดหรือแย้งต่อรัฐธรรมนูญ จึงไม่เข้าข่ายที่ศาลรัฐธรรมนูญจะมีอำนาจรับวินิจฉัยเช่นกัน (เทียบคำสั่งศาลรัฐธรรมนูญที่ 64/2553)
__
(ก) องค์การบริหารส่วนจังหวัดตรังเป็นราชการส่วนท้องถิ่น ย่อมเป็นหน่วยงานทางปกครองตามพระราชบัญญัติจัดตั้งศาลปกครองและวิธีพิจารณาคดีปกครอง พ.ศ. 2542 มาตรา 3 สัญญาสัมปทานเก็บรังนกอีแอ่นในท้องที่จังหวัดตรังระหว่างองค์การบริหารส่วนจังหวัดตรังกับบริษัท ญ จำกัด ซึ่งเป็นเอกชน จัดทำขึ้นตามพระราชบัญญัติอากรรังนกอีแอ่น พ.ศ. 2540 ซึ่งกำหนดว่าผู้ได้รับสัมปทานต้องจ่ายเงินอากรให้แก่รัฐ ข้อพิพาทเกี่ยวกับสิทธิเรียกร้องของรัฐในหนี้ภาษีอากรจึงอยู่ในอำนาจพิจารณาพิพากษาของศาลภาษีอากร ตามมาตรา 7(2) อันเป็นข้อยกเว้นอำนาจพิจารณาพิพากษาของศาลปกครองตามมาตรา 9 วรรคสอง(3) แห่งพระราชบัญญัติจัดตั้งศาลปกครอง คดีจึงอยู่ในอำนาจพิจารณาพิพากษาของศาลยุติธรรม (คำวินิจฉัยชี้ขาดอำนาจหน้าที่ระหว่างศาลที่ 35/2548 และ 70/2553)
(ข) อธิบดีกรมสรรพสามิตเป็นเจ้าหน้าที่ของรัฐตามพระราชบัญญัติจัดตั้งศาลปกครองและวิธีพิจารณาคดีปกครอง พ.ศ. 2542 มาตรา 3 โครงการรถยนต์ใหม่คันแรกตามมติคณะรัฐมนตรีเป็นนโยบายของรัฐบาลเพื่อช่วยเหลือประชาชนในการมีรถยนต์เป็นของตนเอง ข้อพิพาทนี้ไม่เกี่ยวกับการจัดเก็บภาษีสรรพสามิต แต่เป็นคดีพิพาทเกี่ยวกับความรับผิดของหน่วยงานทางปกครองหรือเจ้าหน้าที่ของรัฐตามมาตรา 9 วรรคหนึ่ง(3) แห่งพระราชบัญญัติจัดตั้งศาลปกครอง คดีนี้จึงอยู่ในอำนาจพิจารณาพิพากษาของศาลปกครอง (คำวินิจฉัยชี้ขาดอำนาจหน้าที่ระหว่างศาลที่ 28/2558)