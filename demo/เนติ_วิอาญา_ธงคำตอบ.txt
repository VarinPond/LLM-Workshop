การร้องทุกข์ตามประมวลกฎหมายวิธีพิจารณาความอาญา มาตรา 2 (7) มิใช่การทำนิติกรรม เด็กหญิงตรี ผู้เสียหาย จึงกระทำได้โดยไม่ต้องได้รับความยินยอมจากผู้แทนโดยชอบธรรม (เทียบคำพิพากษาฎีกาที่ 1847/2563) ดังนั้น คำร้องทุกข์ของเด็กหญิงตรีชอบด้วยกฎหมายแล้ว
คดีนี้เป็นคดีความผิดเกี่ยวกับเพศ การถามปากคำเด็กหญิงตรีผู้เสียหาย พนักงานสอบสวนต้องจัดให้มีนักจิตวิทยา หรือนักสังคมสงเคราะห์ บุคคลที่เด็กหญิงตรีร้องขอ และพนักงานอัยการ ร่วมอยู่ด้วยในการถามปากคำเด็กหญิงตรีผู้เสียหาย ในกรณีที่นักจิตวิทยา หรือนักสังคมสงเคราะห์เห็นว่าการถามปากคำผู้เสียหายหรือคำถามใดจะมีผลกระทบกระเทือนต่อจิตใจผู้เสียหายอย่างรุนแรง ให้พนักงานสอบสวนถามผ่านนักจิตวิทยา หรือนักสังคมสงเคราะห์เป็นการเฉพาะ ตามประเด็นคำถามของพนักงานสอบสวน โดยมิให้ผู้เสียหายได้ยินคำถามของพนักงานสอบสวน ตามประมวลกฎหมายวิธีพิจารณาความอาญา มาตรา 133 ทวิ วรรคหนึ่ง
แต่ในคดีนี้ไม่ปรากฏว่านักจิตวิทยา หรือนักสังคมสงเคราะห์มีความเห็นว่าการถามปากคำผู้เสียหายที่เป็นเด็กอายุไม่เกินสิบแปดปีจะมีผลกระทบกระเทือนต่อจิตใจเด็กอย่างรุนแรง พนักงานสอบสวนจึงมีอำนาจตั้งคำถามเด็กหญิงตรีผู้เสียหายได้โดยไม่ต้องถามผ่านนักจิตวิทยา หรือนักสังคมสงเคราะห์เป็นการเฉพาะ ส่วนการที่พนักงานสอบสวนมิได้ส่งตัวผู้เสียหายให้แพทย์ตรวจร่างกายทันทีที่รับแจ้งเหตุ ก็เป็นขั้นตอนการรวบรวมพยานหลักฐานของพนักงานสอบสวนให้ถูกต้องสมบูรณ์ตามมาตรา 131 และมาตรา 131/1 เท่านั้น ไม่มีผลทำให้การสอบสวนไม่ชอบด้วยกฎหมาย
ดังนั้น การสอบสวนของพนักงานสอบสวนชอบแล้ว พนักงานอัยการมีอำนาจฟ้อง (เทียบคำพิพากษาฎีกาที่ 173/2564)
__
ตามรายงานประจำวันเกี่ยวกับคดีที่ร้อยตำรวจเอกแข็งได้บันทึกไว้ ไม่มีข้อความใดแสดงว่านายเหนียวตกลงสละสิทธิในการดำเนินคดีอาญาแก่นายอ่อนในทันที แต่กลับมีเงื่อนไขให้นายอ่อนต้องชำระเงินให้ครบ 200,000 บาทเสียก่อน นายเหนียวจึงจะถอนคำร้องทุกข์ แสดงให้เห็นว่าในระหว่างนั้น นายเหนียวยังติดใจที่จะดำเนินคดีอาญาแก่นายอ่อนอยู่
แม้ก่อนครบกำหนด 1 เดือน นายอ่อนแจ้งต่อร้อยตำรวจเอกแข็งว่ามีเงินพร้อมที่จะชำระแล้ว แต่ได้ทราบว่านายเหนียวไม่ยอมรับเงินและจะดำเนินคดีกับนายอ่อน จะถือว่านายเหนียวเป็นฝ่ายผิดข้อตกลงยอมความไม่ได้ เพราะยังอยู่ในระหว่างที่นายเหนียวยังติดใจที่จะดำเนินคดีอาญาแก่นายอ่อน ทั้งการยอมความหรือไม่นั้นเป็นสิทธิของนายเหนียว ซึ่งเป็นผู้เสียหาย การที่นายอ่อนจะชำระเงินอีก 100,000 บาทให้แก่นายเหนียว แต่นายเหนียวไม่รับ หาได้มีผลเป็นการยอมความในคดีความผิดต่อส่วนตัวตามประมวลกฎหมายวิธีพิจารณาความอาญา มาตรา 35 วรรคสอง อันทำให้สิทธินำคดีอาญามาฟ้องระงับไปตามมาตรา 39 (2) ไม่ได้ (คำพิพากษาฎีกาที่ 29/2560) ข้อต่อสู้ของนายอ่อนข้อนี้ฟังไม่ขึ้น
เหตุยักยอกภาพเขียนสีน้ำมันของนายเหนียว เกิดขึ้นที่สถาบันศิลปะของนายอ่อน ซึ่งตั้งอยู่ในท้องที่เขตพญาไท กรุงเทพมหานคร ส่วนบ้านของนายเหนียวตั้งอยู่ในท้องที่อำเภอแม่ริม จังหวัดเชียงใหม่ ซึ่งเป็นสถานที่ที่นายอ่อนขอยืมภาพเขียนจากนายเหนียว นั้นไม่ใช่สถานที่เกิดเหตุในการกระทำความผิดฐานยักยอก พนักงานสอบสวนสถานีตำรวจนครบาลพญาไท ซึ่งเป็นท้องที่ที่ความผิดเกิดขึ้น ย่อมเป็นพนักงานสอบสวนที่มีอำนาจสอบสวน
ร้อยตำรวจเอกแข็ง พนักงานสอบสวนสถานีตำรวจภูธรแม่ริม จังหวัดเชียงใหม่ ไม่มีอำนาจสอบสวนในความผิดฐานดังกล่าว ตามประมวลกฎหมายวิธีพิจารณาความอาญา มาตรา 18 วรรคหนึ่ง การที่ร้อยตำรวจเอกแข็งทำการสืบสวนนายอ่อน เป็นการสอบสวนที่ไม่ชอบด้วยกฎหมาย พนักงานอัยการไม่มีอำนาจฟ้องตามมาตรา 120 (คำพิพากษาฎีกาที่ 9775/2560) ข้อต่อสู้ของนายอ่อนข้อนี้ฟังขึ้น
__
(ก) ประมวลกฎหมายวิธีพิจารณาความอาญา มาตรา 131 กำหนดให้พนักงานสอบสวนมีหน้าที่รวบรวมพยานหลักฐานทุกชนิดเท่าที่สามารถจะทำได้ เพื่อพิสูจน์ความผิดหรือความบริสุทธิ์ของผู้ต้องหา และมาตรา 131/1 วรรคหนึ่ง บัญญัติว่า ในกรณีที่จำเป็นต้องใช้พยานหลักฐานทางวิทยาศาสตร์เพื่อพิสูจน์ข้อเท็จจริงตามมาตรา 131 ให้พนักงานสอบสวนมีอำนาจให้ทำการตรวจพิสูจน์บุคคล วัตถุ หรือเอกสารใด ๆ โดยวิธีการทางวิทยาศาสตร์ได้
ดังนั้น การที่พนักงานสอบสวนรวบรวมพยานหลักฐานโดยเห็นว่ามารดาผู้เสียหายพาผู้เสียหายไปให้แพทย์ตรวจร่างกายที่โรงพยาบาลของรัฐแล้ว จึงไม่จำเป็นต้องส่งตัวผู้เสียหายไปให้แพทย์ตรวจซ้ำอีก และรวบรวมผลการตรวจชันสูตรบาดแผลของแพทย์ไว้โดยไม่ได้สอบปากคำแพทย์ผู้ตรวจร่างกาย จึงเป็นดุลพินิจของพนักงานสอบสวนที่สามารถกระทำได้ ถือได้ว่าเป็นการสอบสวนโดยชอบด้วยกฎหมาย พนักงานอัยการจึงมีอำนาจฟ้องตามมาตรา 120 (เทียบคำพิพากษาฎีกาที่ 6017/2560)
(ข) ความผิดข้อหาฆ่าผู้อื่นเป็นคดีที่มีอัตราโทษประหารชีวิต การสอบสวนคำให้การของผู้ต้องหาอยู่ในบังคับของประมวลกฎหมายวิธีพิจารณาความอาญา มาตรา 134/1 วรรคหนึ่ง เมื่อพนักงานสอบสวนสอบถามแล้ว ผู้ต้องหาไม่มีทนายความ ก็เป็นหน้าที่ของพนักงานสอบสวนที่ต้องจัดหาทนายความให้แก่ผู้ต้องหาก่อนเริ่มถามคำให้การ และให้ทนายความเข้าร่วมฟังการสอบสวนคำให้การของผู้ต้องหาด้วย แต่ปรากฏว่าขณะที่พนักงานสอบสวนได้สอบสวนคำให้การนายลบ และจัดทำบันทึกคำให้การของผู้ต้องหาขึ้นนั้น ไม่ได้มีการจัดหาและให้ทนายความของนายลบเข้าร่วมฟังการสอบสวนด้วย แม้ในวันรุ่งขึ้นพนักงานสอบสวนพานายลบไปพบนายชัย ทนายความซึ่งติดต่อไว้ก่อนแล้ว และได้อ่านบันทึกคำให้การของผู้ต้องหาที่จัดทำขึ้นให้นายลบและนายชัยฟัง นายลบแจ้งต่อนายชัยว่าจะรับสารภาพ พนักงานสอบสวนจึงให้นายลบและนายชัยลงลายมือชื่อไว้ ก็หาทำให้การสอบสวนคำให้การของนายลบดังกล่าวกลับเป็นการปฏิบัติที่ถูกต้องตามมาตรา 134/1 วรรคหนึ่งไม่ ทั้งกรณีไม่ต้องด้วยมาตรา 134/1 วรรคท้าย แต่การที่พนักงานสอบสวนไม่ได้จัดหาทนายความให้แก่ผู้ต้องหาก่อนเริ่มถามคำให้การ และให้ทนายความเข้าร่วมฟังการสอบสวนคำให้การของผู้ต้องหาตามมาตรา 134/1 วรรคหนึ่งนั้น มาตรา 134/4 วรรคท้าย ถือเป็นเหตุให้คำให้การของผู้ต้องหาจะรับฟังเป็นพยานหลักฐานในการพิสูจน์ความผิดของผู้ต้องหาไม่ได้เท่านั้น หาทำให้การสอบสวนไม่ชอบด้วยกฎหมายทั้งหมดไม่ ดังนั้น พนักงานอัยการจึงมีอำนาจฟ้องตามมาตรา 120 (เทียบคำพิพากษาฎีกาที่ 8199/2560)
__
ก) ในคดีที่มีอัตราโทษจำคุก ในการไต่สวนมูลฟ้อง ถ้าจำเลยมาศาลเมื่อใด ให้ศาลถามจำเลยว่ามีทนายความหรือไม่ ถ้าไม่มีและจำเลยต้องการทนายความ ก็ให้ศาลตั้งทนายความให้ตามประมวลกฎหมายวิธีพิจารณาความอาญา มาตรา 165/1 วรรคสอง ซึ่งคดีนี้มีอัตราโทษจำคุก เมื่อจำเลยมาศาล ศาลจะต้องถามจำเลยเรื่องทนายความก่อนว่าจำเลยมีทนายความหรือไม่ ถ้าจำเลยไม่มีและจำเลยต้องการทนายความ ก็ให้ศาลตั้งทนายความให้ การที่ศาลชั้นต้นไม่ถามเรื่องทนายความ จึงเป็นการดำเนินกระบวนพิจารณาที่ไม่ชอบตามมาตรา 165/1 วรรคสอง นอกจากนี้ คดีที่ราษฎรเป็นโจทก์ ในชั้นไต่สวนมูลฟ้อง ห้ามมิให้ศาลถามคำให้การจำเลยตามมาตรา 165 วรรคสาม การที่ศาลชั้นต้นสอบถามจำเลยว่ากระทำความผิดตามฟ้องหรือไม่ เป็นการสอบถามคำให้การจำเลย จึงต้องห้ามตามมาตรา 165 วรรคสามด้วย การพิจารณาของศาลชั้นต้นในวันไต่สวนมูลฟ้องในส่วนที่เกี่ยวกับจำเลยจึงไม่ชอบ
(ข) ในคดีที่ราษฎรเป็นโจทก์ ก่อนที่ศาลประทับฟ้อง มิให้ถือว่าจำเลยอยู่ในฐานะเช่นนั้นตามประมวลกฎหมายวิธีพิจารณาความอาญา มาตรา 165 วรรคสาม ดังนั้น ก่อนที่ศาลชั้นต้นประทับฟ้องในคดีที่ราษฎรเป็นโจทก์ จำเลยจึงยังไม่มีฐานะเป็นจำเลย จำเลยจึงไม่ได้เป็นคู่ความตามมาตรา 2 (15) ย่อมไม่มีสิทธิอุทธรณ์คำสั่งของศาลชั้นต้นที่สั่งจำหน่ายคดีชั่วคราว เพื่อรอฟังผลคำพิพากษาจนกว่าคดีจะถึงที่สุดในสำนวนคดีอื่น เมื่อจำเลยไม่มีสิทธิอุทธรณ์ จึงไม่อาจยื่นคำร้องขอขยายระยะเวลายื่นอุทธรณ์ได้ เมื่อศาลชั้นต้นมีคำสั่งยกคำร้องขออนุญาตขยายระยะเวลายื่นอุทธรณ์ของจำเลย จำเลยก็ไม่มีสิทธิยื่นอุทธรณ์คำสั่งดังกล่าว คำสั่งศาลชั้นต้นที่รับอุทธรณ์ของจำเลยจึงไม่ชอบ (เทียบคำพิพากษาฎีกาที่ 3526/2563)
__
(ก) คำสั่งศาลชั้นต้นที่ไม่อนุญาตให้นายแก้วเข้าร่วมเป็นโจทก์กับพนักงานอัยการ มีผลทำให้คำร้องของนายแก้วเสร็จสำนวนไปจากศาล จึงมิใช่คำสั่งระหว่างพิจารณา ไม่ต้องห้ามอุทธรณ์คำสั่งตามประมวลกฎหมายวิธีพิจารณาความอาญา มาตรา 196 นายแก้วชอบที่จะอุทธรณ์คำสั่งได้ทันทีภายในกำหนดหนึ่งเดือน นับแต่วันที่ 1 กุมภาพันธ์ 2565 ซึ่งเป็นวันที่มีคำสั่งตามมาตรา 198 วรรคหนึ่ง เมื่อนายแก้วยื่นอุทธรณ์คำสั่งวันที่ 10 พฤษภาคม 2565 จึงเกินกำหนดหนึ่งเดือนนับแต่วันที่มีคำสั่ง ศาลชั้นต้นจะต้องมีคำสั่งไม่รับอุทธรณ์ของนายแก้ว (คำพิพากษาฎีกาที่ 1490/2564)
(ข) ศาลชั้นต้นพิพากษาลงโทษจำคุกจำเลย 1 ปี ลดโทษให้จำเลยหนึ่งในสี่ คงจำคุก 9 เดือน แต่ศาลคำนวณโทษจำคุกผิดพลาด เหลือจำคุก 8 เดือน ที่ถูกต้องคือจำคุก 9 เดือน เมื่อคดีนี้จำเลยอุทธรณ์คำพิพากษาที่ให้ลงโทษแต่ฝ่ายเดียว โดยโจทก์มิได้อุทธรณ์ขอให้ศาลอุทธรณ์ลงโทษจำเลยให้ถูกต้อง ศาลอุทธรณ์จะพิพากษาแก้ไขโทษให้ถูกต้องเป็นจำคุกจำเลย 9 เดือนไม่ได้ เพราะจะเป็นการพิพากษาเพิ่มเติมโทษจำเลย ต้องห้ามตามประมวลกฎหมายวิธีพิจารณาความอาญา มาตรา 212 (คำพิพากษาฎีกาที่ 1346/2563 (ประชุมใหญ่))


__
แม้ศาลออกหมายจับนายเมฆแล้ว แต่การจับนายเมฆในบ้านของนายหมอก ซึ่งเป็นที่รโหฐานนั้น ประมวลกฎหมายวิธีพิจารณาความอาญา มาตรา 81 ห้ามมิให้จับในที่รโหฐาน เว้นแต่จะได้ทำตามบทบัญญัติในประมวลกฎหมายวิธีพิจารณาความอาญา อันว่าด้วยการค้นในที่รโหฐานตามมาตรา 92 ด้วย กล่าวคือ เจ้าพนักงานตำรวจต้องมีอำนาจค้นในที่รโหฐานนั้น จึงจะมีอำนาจจับนายเมฆ
ดังนั้น เมื่อนายเมฆถูกจับในที่รโหฐาน หากไม่มีอำนาจค้นในที่รโหฐาน แม้จะจับตามหมายจับก็ตาม การจับก็ไม่ชอบ เมื่อเมฆจะต้องถูกจับ มิได้เป็นเจ้าบ้านตามมาตรา 92 (5) ทั้งไม่เข้าข้อยกเว้นตามมาตรา 92 (1) ถึง (4) ที่ร้อยตำรวจเอกมั่นจะค้นบ้านของนายหมอกโดยไม่มีหมายค้น การจับนายเมฆในบ้านของนายหมอกจึงไม่ชอบด้วยกฎหมาย
การเปิดคลินิกทันตกรรมเพื่อให้บริการแก่ประชาชนทั่วไป ประชาชนทั่วไปย่อมมีความชอบธรรมที่จะเข้าไปได้ จึงเป็นที่สาธารณสถาน (เทียบคำพิพากษาฎีกาที่ 1245/2561) การที่ร้อยตำรวจเอกมั่นเข้าไปในคลินิกทันตกรรมในเวลาเปิดทำการเพื่อจับนายฝนตามหมายจับ มิใช่การจับในที่รโหฐาน จึงไม่จำต้องมีหมายค้นตามประมวลกฎหมายวิธีพิจารณาความอาญา มาตรา 92 การที่ร้อยตำรวจเอกมั่นจับนายฝนตามหมายจับในคลินิกทันตกรรม จึงเป็นการจับโดยชอบด้วยกฎหมาย
__
(ก) คดีมีประเด็นข้อพิพาทที่โจทก์กล่าวอ้าง และจำเลยทั้งสิบให้การปฏิเสธชัดแจ้งประเด็นเดียวว่า ที่ดินพิพาทเป็นของโจทก์หรือจำเลยทั้งสิบ สำหรับภาระการพิสูจน์ ถึงแม้โจทก์จะเป็นฝ่ายกล่าวอ้าง แต่โจทก์ได้รับประโยชน์จากข้อสันนิษฐานเบื้องต้นตามประมวลกฎหมายแพ่งและพาณิชย์ มาตรา 1373 ว่าโจทก์เป็นผู้มีสิทธิครอบครองที่ดินพิพาท เพราะที่ดินพิพาทมีการออกหนังสือรับรองการทำประโยชน์ (น.ส. 3 ก.) ระบุชื่อโจทก์ ซึ่งเป็นทะเบียนสิทธิชนิดหนึ่ง ภาระการพิสูจน์จึงตกแก่จำเลยทั้งสิบตามประมวลกฎหมายวิธีพิจารณาความแพ่ง มาตรา 84/1
(ข) แม้จำเลยทั้งสิบจะให้การว่า จำเลยแต่ละคนและบริวาร รวมทั้งชาวบ้านในหมู่บ้านเดียวกันและชาวบ้านในหมู่บ้านใกล้เคียง ต่างเข้าครอบครองทำประโยชน์ในที่ดินพิพาท ซึ่งมีเนื้อที่หลายพันไร่มานานตั้งแต่สมัยปู่ย่าตายาย ก็ไม่อาจแปลได้ว่าที่ดินพิพาทดังกล่าวเป็นที่สาธารณะ คดีจึงไม่มีประเด็นข้อพิพาทว่าที่ดินพิพาทเป็นที่สาธารณะหรือไม่ ข้อเท็จจริงที่ว่าที่ดินพิพาทเป็นที่สาธารณะหรือไม่นั้น เป็นข้อเท็จจริงที่ปรากฏจากพยานหลักฐานนอกข้อต่อสู้ในคำให้การและนอกประเด็นข้อพิพาท ไม่เกี่ยวกับที่คู่ความจะต้องนำสืบ หรือมีกฎหมายบังคับให้ต้องแสดง ศาลจะนำมารับฟังวินิจฉัยไม่ได้ เพราะเป็นข้อเท็จจริงที่ได้มาโดยไม่ชอบด้วยกระบวนพิจารณา ห้ามมิให้รับฟังตามประมวลกฎหมายวิธีพิจารณาความแพ่ง มาตรา 87 (1) ที่ศาลชั้นต้นนำข้อเท็จจริงตามทางนำสืบของจำเลยทั้งสิบดังกล่าวมาวินิจฉัยว่าที่ดินพิพาทเป็นที่สาธารณะ จึงเป็นการวินิจฉัยนอกฟ้อง นอกประเด็น ไม่ชอบด้วยมาตรา 142 (เทียบคำพิพากษาฎีกาที่ 3706-3718/2553)
__
แม้โจทก์จะได้เปิดเผยพยานเอกสารและพยานวัตถุของโจทก์ไว้ในบัญชีระบุพยานของโจทก์แล้ว แต่เมื่อศาลกำหนดให้มีวันตรวจพยานหลักฐานตามประมวลกฎหมายวิธีพิจารณาความอาญา มาตรา 173/1 วรรคหนึ่ง คู่ความทุกฝ่าย โดยเฉพาะโจทก์ มีหน้าที่ต้องนำส่งพยานเอกสารและพยานวัตถุที่ยังอยู่ในครอบครองของตนต่อศาลในวันตรวจพยานหลักฐานตามมาตรา 173/2 วรรคหนึ่ง เว้นแต่ศาลจะมีคำสั่งเป็นอย่างอื่นอันเนื่องจากสภาพและความจำเป็นแห่งพยานหลักฐานนั้นเอง หรือพยานหลักฐานนั้นเป็นบันทึกคำให้การของพยาน
การที่โจทก์มิได้ส่งพยานเอกสารและพยานวัตถุที่อยู่ในความครอบครองของตนต่อศาล เป็นการฝ่าฝืนประมวลกฎหมายวิธีพิจารณาความอาญา มาตรา 173/2 วรรคหนึ่ง จึงต้องอยู่ในบังคับแห่งมาตรา 240 วรรคสาม ให้ศาลมีอำนาจไม่รับฟังพยานหลักฐานนั้น เว้นแต่ศาลเห็นว่าเป็นกรณีเพื่อประโยชน์แห่งความยุติธรรมหรือการไม่ปฏิบัติดังกล่าวมิได้เป็นไปโดยจงใจและไม่เสียโอกาสในการดำเนินคดีของคู่ความอีกฝ่ายหนึ่ง
__
คดีนี้ ศาลนัดให้สืบพยานฝ่ายจำเลยก่อน และโจทก์สืบพยานแก้ โดยนัดสืบพยานจำเลยวันที่ 20 กรกฎาคม 2565 และสืบพยานโจทก์วันที่ 21 กรกฎาคม 2565
เนื่องจากพยานบุคคลของโจทก์ตามบัญชีระบุพยาน ฉบับลงวันที่ 15 มีนาคม 2565 อันดับที่ 3 ปากนายทอง เดียวดาย ที่โจทก์อ้างเป็นพยานสำคัญที่รู้เห็นและทราบข้อเท็จจริงในการทำสัญญากู้เงินระหว่างโจทก์กับจำเลย ฉบับลงวันที่ 1 กุมภาพันธ์ 2564 โดยเป็นพยานผู้ลงลายมือชื่อในฐานะพยาน ที่ยังคงมีชีวิตอยู่เพียงผู้เดียว แต่ขณะนี้พยานปากดังกล่าวยังคงป่วยอยู่ แพทย์ลงความเห็นว่าป่วยเป็นมะเร็งระยะสุดท้าย มีชีวิตอยู่ต่อได้ไม่เกิน 1 เดือนเท่านั้น โจทก์เกรงว่าหากรอจนถึงวันสืบพยานโจทก์แล้ว พยานโจทก์ปากดังกล่าวอาจจะเสียชีวิตเสียก่อน
อาศัยเหตุดังกล่าว ข้าพเจ้าขอกราบเรียนต่อศาลมาขอศาลได้โปรดมีคำสั่งให้สืบพยานโจทก์ปากนายทอง เดียวดายไว้ทันทีก่อนที่จะเสียชีวิต ขอศาลได้โปรดอนุญาต
ควรมิควรแล้วแต่จะโปรด