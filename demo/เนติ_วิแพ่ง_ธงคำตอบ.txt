(ก) โจทก์ฟ้องโดยได้รับอนุญาตให้ยกเว้นค่าธรรมเนียมศาล ในระหว่างการพิจารณาของศาลชั้นต้น ปรากฏว่าโจทก์ถึงแก่ความตาย การที่ศาลชั้นต้นมีคำสั่งอนุญาตให้นายเอกเข้าเป็นคู่ความแทนที่โจทก์ผู้มรณภาพ ตามประมวลกฎหมายวิธีพิจารณาความแพ่ง มาตรา 42 วรรคหนึ่ง เพื่อให้คู่ความนั้นดำเนินกระบวนพิจารณาแทนโจทก์ต่อไป ดังนั้น ผู้เข้าเป็นคู่ความแทนที่โจทก์ย่อมมีสิทธิดำเนินคดีแทนโจทก์ รวมทั้งสิทธิที่ได้รับยกเว้นค่าธรรมเนียมศาลในศาลชั้นต้นด้วย แม้ผู้เข้าเป็นคู่ความแทนที่โจทก์มีทรัพย์สินสามารถเสียค่าธรรมเนียมศาลได้ ก็ไม่มีผลกระทบถึงสิทธิในการดำเนินคดีแทนโจทก์ การที่ศาลชั้นต้นมีคำสั่งให้นายเอกชำระค่าขึ้นศาลตามจำนวนทุนทรัพย์ โดยที่นายเอกไม่มีหน้าที่ต้องชำระค่าขึ้นศาลตามคำสั่งของศาลชั้นต้น จึงเป็นการไม่ถูกต้อง (คำพิพากษาฎีกาที่ 2609/2564) คำสั่งศาลชั้นต้นจึงไม่ชอบด้วยกฎหมาย
(ข) ตามประมวลกฎหมายวิธีพิจารณาความแพ่ง มาตรา 62 วรรคหนึ่ง การใช้สิทธิในการอุทธรณ์ต้องได้รับมอบอำนาจจากตัวความโดยชัดแจ้ง ทนายความจึงจะมีอำนาจดำเนินกระบวนพิจารณาดังกล่าวแทนตัวความได้ เมื่อตามใบแต่งทนายความที่จำเลยแต่งตั้งให้นายมั่นเป็นทนายความดำเนินคดีแทนจำเลย มิได้ระบุให้นายมั่นมีอำนาจยื่นอุทธรณ์แทนจำเลย นายมั่นย่อมไม่มีอำนาจดำเนินกระบวนพิจารณาในส่วนนี้แทนจำเลยได้ การที่นายมั่นลงชื่อเป็นผู้อุทธรณ์ในคำฟ้องอุทธรณ์ โดยไม่ปรากฏว่าจำเลยได้มอบอำนาจให้ทำแทนได้และยื่นต่อศาลชั้นต้นนั้น เป็นคำฟ้องอุทธรณ์ที่มีข้อบกพร่อง เท่ากับคำฟ้องอุทธรณ์ไม่มีลายมือชื่อจำเลย ศาลชั้นต้นจึงต้องสั่งให้จำเลยแก้ไขข้อบกพร่องเสียให้ถูกต้องก่อน ตามมาตรา 18 วรรคสอง (คำพิพากษาฎีกาที่ 4548/2562 และ 3457/2564) การที่ศาลชั้นต้นมีคำสั่งไม่รับคำฟ้องอุทธรณ์ จึงไม่ชอบด้วยกฎหมาย
__
ก) เมื่อศาลชั้นต้นอนุญาตให้จำเลยได้รับยกเว้นค่าธรรมเนียมศาลทั้งหมดในชั้นอุทธรณ์ จำเลยย่อมไม่ต้องเสียค่าธรรมเนียมศาลในการดำเนินกระบวนพิจารณาในศาลนั้น ค่าธรรมเนียมเช่นว่านี้ให้รวมถึงเงินวางศาลในการยื่นฟ้องอุทธรณ์ด้วย ตามประมวลกฎหมายวิธีพิจารณาความแพ่ง มาตรา 157 ซึ่งเงินวางศาลในการยื่นฟ้องอุทธรณ์คือเงินค่าธรรมเนียม ซึ่งจะต้องใช้แก่คู่ความอีกฝ่ายหนึ่งตามคำพิพากษาที่จะต้องนำมาวางศาลพร้อมอุทธรณ์ ตามมาตรา 229 จำเลยจึงไม่ต้องนำเงินดังกล่าวมาวางศาล ดังนั้น การที่ศาลชั้นต้นมีคำสั่งไม่รับอุทธรณ์ของจำเลยด้วยเหตุดังกล่าว จึงเป็นคำสั่งที่ไม่ชอบ (คำพิพากษาฎีกาที่ 2733/2561)
(ข) ตามประมวลกฎหมายวิธีพิจารณาความแพ่ง มาตรา 156/1 วรรคสี่ ในกรณีที่ศาลชั้นต้นมีคำสั่งให้ยกคำร้องขอยกเว้นค่าธรรมเนียมศาล ผู้ขออาจอุทธรณ์คำสั่งนั้นต่อศาลได้ภายในกำหนดเจ็ดวันนับแต่วันมีคำสั่ง มิใช่ภายในกำหนดเวลาที่ศาลชั้นต้นกำหนดให้จำเลยนำเงินค่าธรรมเนียมศาลมาวางศาล เมื่อจำเลยยื่นอุทธรณ์คำสั่งของศาลชั้นต้นเกินกำหนดเวลาเจ็ดวันนับแต่วันมีคำสั่ง ย่อมเป็นการไม่ชอบตามบทบัญญัติดังกล่าว ชอบที่ศาลชั้นต้นจะมีคำสั่งไม่รับอุทธรณ์ของจำเลย ดังนั้น การที่ศาลชั้นต้นมีคำสั่งให้รับอุทธรณ์ของจำเลย จึงเป็นคำสั่งที่ไม่ชอบ


__
นายโทให้การปฏิเสธว่าไม่ได้บุกรุกหรือรุกล้ำเข้าไปในที่ดินโฉนดเลขที่ 1 ของนายหนึ่งตามที่ถูกฟ้อง
คดีจึงมีประเด็นข้อพิพาทว่านายโทบุกรุกที่ดินโฉนดเลขที่ 1 ดังฟ้องหรือไม่ หากฟังไม่ได้ว่านายโทบุกรุก ศาลก็ต้องพิพากษายกฟ้องนายหนึ่ง โดยไม่ต้องพิจารณาตามฟ้องแย้งของนายโท การที่นายโทฟ้องแย้งว่า ที่ดินโฉนดเลขที่ 22 ของนายโทอยู่ติดกับที่ดินของนายหนึ่ง หากนายโททำไร่ในที่ดินของนายโทต่อเนื่องเข้าไปในที่ดินของนายหนึ่งตามฟ้อง นายโทก็ได้ครอบครองที่ดินโฉนดเลขที่ 1 ของนายหนึ่งโดยความสงบและโดยเปิดเผย ด้วยเจตนาเป็นเจ้าของติดต่อกันเป็นเวลากว่า 10 ปี จึงได้กรรมสิทธิ์ในที่ดินของนายหนึ่ง นั้นเป็นการแสดงความประสงค์ของนายโทว่านายโทขอฟ้องแย้งดังกล่าว หากข้อต่อสู้ตามคำให้การของนายโทที่ปฏิเสธว่าไม่ได้บุกรุกหรือรุกล้ำเข้าไปในที่ดินโฉนดเลขที่ 1 ของนายหนึ่งไม่เป็นผล ซึ่งเป็นฟ้องแย้งที่มีเงื่อนไขให้ศาลต้องพิจารณาต่อเมื่อข้อต่อสู้ตามคำให้การของนายโทรับฟังไม่ได้แล้ว จึงไม่เกี่ยวกับคำฟ้องเดิมพอที่จะรวมการพิจารณาและชี้ขาดตัดสินเข้าด้วยกันได้ตามประมวลกฎหมายวิธีพิจารณาความแพ่ง มาตรา 177 วรรคสาม และมาตรา 179 วรรคสาม ไม่ชอบที่จะรับฟ้องแย้งไว้พิจารณาไปพร้อมกับคำฟ้องของนายหนึ่ง เป็นเรื่องที่นายโทต้องไปฟ้องเป็นคดีใหม่ คำสั่งศาลชั้นต้นที่รับฟ้องแย้งของนายโทจึงไม่ชอบด้วยกฎหมาย (เทียบคำพิพากษาฎีกาที่ 7985-7986/2561, 5473/2548 และ 5974/2539)
เมื่อข้อเท็จจริงตามคำร้องขอแก้ไขคำฟ้องฟังได้ว่านายโท ผู้ถูกฟ้อง มีชื่อจริงว่า “นายตรี” จึงเป็นบุคคลเดียวกัน การขอแก้ไขคำฟ้องโดยขอเพิ่มเติมชื่อนายตรีเข้ามา จึงมิใช่เป็นกรณีฟ้องจำเลยผิดตัวหรือฟ้องคดีต่างบุคคลกัน อันจะมีผลให้เป็นการเปลี่ยนแปลงตัวบุคคลซึ่งเป็นจำเลย หากแต่เป็นการเพิ่มเติมในรายละเอียดให้ชัดเจน ถูกต้องตรงตามความเป็นจริง ดังนั้น แม้ศาลชั้นต้นจะได้ชี้สองสถานและสืบพยานทั้งสองฝ่ายไปจนเสร็จสิ้นแล้ว แต่เนื่องด้วยกรณีเช่นนี้มิใช่การแก้ไขคำฟ้องตามประมวลกฎหมายวิธีพิจารณาความแพ่ง มาตรา 179 จึงไม่อยู่ในบังคับของมาตรา 180 และมาตรา 181 ที่จะต้องถูกจำกัดระยะเวลาการยื่นคำร้องว่าต้องยื่นต่อศาลก่อนวันชี้สองสถาน หรือก่อนวันสืบพยานไม่น้อยกว่าเจ็ดวัน และไม่จำต้องส่งสำเนาคำร้องให้นายโท ซึ่งเป็นคู่ความอีกฝ่ายหนึ่งก่อน (เทียบคำพิพากษาฎีกาที่ 7206/2544 และ 1586/2542) คำสั่งศาลชั้นต้นที่อนุญาตให้นายหนึ่งแก้ไขคำฟ้องจึงชอบด้วยกฎหมาย
__
(ก) คดีมโนสาเร่ การที่โจทก์ทราบคำสั่งให้มาศาลแล้ว โจทก์ไม่มาในวันนัดพิจารณาโดยไม่ได้รับอนุญาตจากศาลให้เลื่อนคดี ถือว่าโจทก์ไม่ประสงค์จะดำเนินคดีต่อไป ศาลชั้นต้นต้องมีคำสั่งจำหน่ายคดีออกเสียจากสารบบความ ตามประมวลกฎหมายวิธีพิจารณาความแพ่ง มาตรา 193 ทวิ วรรคหนึ่ง กรณีเช่นนี้ไม่มีกฎหมายบัญญัติให้โจทก์มีคำขอให้พิจารณาคดีใหม่ได้ ดังนั้น โจทก์จึงไม่อาจยื่นคำร้องขอให้พิจารณาคดีใหม่ ที่ศาลชั้นต้นมีคำสั่งยกคำร้องของโจทก์ชอบแล้ว (เทียบคำพิพากษาฎีกาที่ 1578/2547)
(ข) คดีมโนสาเร่ การที่โจทก์ไม่มาศาลในวันนัดพิจารณาโดยไม่ได้รับอนุญาตจากศาลให้เลื่อนคดี ให้ถือว่าโจทก์ไม่ประสงค์จะดำเนินคดีต่อไป กรณีนี้ตามบทบัญญัติว่าด้วยวิธีพิจารณาคดีมโนสาเร่ มิได้ให้ถือว่าโจทก์ขาดนัดพิจารณา ดังนั้น จึงไม่อาจนำประมวลกฎหมายวิธีพิจารณาความแพ่ง มาตรา 202 ว่าด้วยการที่โจทก์ขาดนัดพิจารณาในคดีแพ่งสามัญมาบังคับแก่คดีนี้ได้ แม้จำเลยจะยื่นคำให้การ และทนายจำเลยแถลงต่อศาลในวันสืบพยาน ขอให้ดำเนินการพิจารณาคดีต่อไป และขอนำพยานเข้าสืบ ศาลก็ไม่อาจมีคำสั่งให้มีการพิจารณาและชี้ขาดตัดสินคดีไปฝ่ายเดียวตามมาตรา 202 โดยให้จำเลยนำพยานเข้าสืบได้ อุทธรณ์ของจำเลยฟังไม่ขึ้น (เทียบคำพิพากษาฎีกาที่ 5098/2550)


__
โจทก์ฟ้องว่าจำเลยบุกรุกเข้าครอบครองทำประโยชน์ในที่ดินที่โจทก์มีสิทธิครอบครอง จำเลยให้การว่าจำเลยเป็นผู้จับจองครอบครองที่ดินพิพาท จึงเป็นคดีมีข้อพิพาทเกี่ยวกับสิทธิครอบครองในที่ดินพิพาท ซึ่งโจทก์ตีราคาที่ดินมาเป็นเงิน 50,000 บาท จึงเป็นคดีมีทุนทรัพย์ไม่เกิน 50,000 บาท ต้องห้ามมิให้คู่ความอุทธรณ์ในข้อเท็จจริงตามประมวลกฎหมายวิธีพิจารณาความแพ่ง มาตรา 224 วรรคหนึ่ง (คำพิพากษาฎีกาที่ 2882/2549)
ส่วนที่ศาลชั้นต้นให้จำเลยใช้ค่าเสียหายเดือนละ 5,000 บาท นับแต่วันฟ้องเป็นต้นไปจนกว่าจำเลยจะออกจากที่ดินพิพาท เป็นค่าเสียหายในอนาคต ไม่นำมารวมคำนวณเป็นทุนทรัพย์ในชั้นอุทธรณ์ (คำพิพากษาฎีกาที่ 5692/2546 และ 4719/2538) จำเลยอุทธรณ์ว่าคำสั่งศาลชั้นต้นที่ไม่อนุญาตให้จำเลยเลื่อนคดีและงดสืบพยานจำเลยเป็นการไม่ชอบนั้น เป็นการอุทธรณ์โต้แย้งดุลพินิจของศาลว่าสมควรอนุญาตให้เลื่อนคดีและสืบพยานต่อไปหรือไม่ อันเป็นการอุทธรณ์ในข้อเท็จจริง แม้เป็นการอุทธรณ์โต้แย้งคำสั่งระหว่างพิจารณาตามมาตรา 226 ก็ต้องห้ามตามมาตรา 224 วรรคหนึ่งเช่นเดียวกัน (เทียบคำพิพากษาฎีกาที่ 6230/2541) ศาลชั้นต้นจึงชอบที่จะมีคำสั่งไม่รับอุทธรณ์ของจำเลยในข้อนี้
ส่วนที่จำเลยอุทธรณ์ว่าโจทก์ไม่มีอำนาจฟ้องเนื่องจากที่ดินพิพาทอยู่ในเขตป่าสงวนแห่งชาติ ซึ่งจำเลยมิได้ยกขึ้นต่อสู้ในคำให้การ แม้จะเป็นข้อกฎหมายอันเกี่ยวด้วยความสงบเรียบร้อยของประชาชน ซึ่งจำเลยสามารถยกขึ้นอุทธรณ์ได้ตามประมวลกฎหมายวิธีพิจารณาความแพ่ง มาตรา 225 วรรคสอง แต่ข้อกฎหมายดังกล่าวต้องเป็นข้อกฎหมายที่ได้มาจากข้อเท็จจริงที่ได้มาจากการดำเนินกระบวนพิจารณาโดยชอบ กล่าวคือต้องไม่ใช่ข้อเท็จจริงในเรื่องนอกฟ้อง นอกประเด็น หรือไม่เกี่ยวกับที่คู่ความฝ่ายใดฝ่ายหนึ่งมีหน้าที่ต้องนำสืบ เมื่อจำเลยมิได้ให้การโดยอ้างข้อเท็จจริงตามที่จำเลยอุทธรณ์ ถือว่าข้อเท็จจริงดังกล่าวเป็นข้อที่มิได้ยกขึ้นว่ากันมาแล้วโดยชอบในศาลชั้นต้น ต้องห้ามอุทธรณ์ตามมาตรา 225 วรรคหนึ่ง (เทียบคำพิพากษาฎีกาที่ 2073/2559 และ 7923/2543) ศาลชั้นต้นชอบที่จะมีคำสั่งไม่รับอุทธรณ์ของจำเลยในข้อนี้เช่นกัน
__
(ก) คำสั่งให้ใช้วิธีการชั่วคราวก่อนพิพากษายึดที่ดินของจำเลยตามประมวลกฎหมายวิธีพิจารณาความแพ่ง มาตรา 254 (1) มีผลบังคับจำเลยได้ทันที แม้จำเลยจะยังไม่ทราบคำสั่ง และใช้บังคับแก่นายขาว ซึ่งเป็นบุคคลภายนอกและรับโอนที่ดินไปโดยสุจริตก่อนการแจ้งคำสั่งให้จำเลยทราบได้เช่นกัน เพราะนายขาวมิได้เสียค่าตอบแทนในการรับโอน ตามมาตรา 258 วรรคหนึ่ง คำสั่งศาลชั้นต้นจึงชอบด้วยกฎหมาย
(ข) จำเลยยื่นคำขอคุ้มครองชั่วคราวก่อนพิพากษา ให้โจทก์วางเงินหรือหาประกันเพื่อการชำระค่าฤชาธรรมเนียมและค่าใช้จ่ายตามประมวลกฎหมายวิธีพิจารณาความแพ่ง มาตรา 253 ทวิ วรรคหนึ่ง ภายหลังที่ศาลชั้นต้นมีคำสั่งรับอุทธรณ์ของโจทก์ จึงเป็นการยื่นคำขอเมื่อคดีอยู่ในชั้นอุทธรณ์แล้ว การสั่งคำขอดังกล่าวเป็นอำนาจของศาลอุทธรณ์ ตามมาตรา 253 ทวิ วรรคสอง คำสั่งศาลชั้นต้นที่ให้โจทก์วางเงินหรือหาประกันจึงไม่ชอบด้วยกฎหมาย ดังนี้ แม้โจทก์จะปฏิบัติตามคำสั่งก็หาเป็นเหตุให้คำสั่งศาลชั้นต้นที่ไม่ชอบด้วยกฎหมายนั้นกลับเป็นคำสั่งที่ชอบด้วยกฎหมายไม่
__
(ก) เจ้าพนักงานบังคับคดีงดการบังคับคดีไว้เมื่อเจ้าหนี้ตามคำพิพากษาได้แจ้งเป็นหนังสือไปยังเจ้าพนักงานบังคับคดีว่าตนตกลงงดการบังคับคดีไว้ชั่วระยะเวลาที่กำหนดไว้หรือภายในเงื่อนไขอย่างใดอย่างหนึ่ง โดยได้รับความยินยอมเป็นหนังสือจากลูกหนี้ตามคำพิพากษาและบุคคลภายนอกผู้มีส่วนได้เสียในการบังคับคดี ตามประมวลกฎหมายวิธีพิจารณาความแพ่ง มาตรา 289 (3)
คดีนี้แม้นายม่วง ผู้รับจำนอง จะไม่ได้เป็นผู้ดำเนินการบังคับคดี แต่ผู้รับจำนองเป็นเจ้าหนี้บุริมสิทธิ ซึ่งมีสิทธิได้รับชำระหนี้ก่อนนายแสด นายม่วงผู้รับจำนองจึงเป็นบุคคลภายนอกผู้มีส่วนได้เสียในการบังคับคดีตามบทบัญญัติแห่งกฎหมายดังกล่าว ดังนั้น แม้นายแสด เจ้าหนี้ตามคำพิพากษาจะยื่นคำแถลงต่อเจ้าพนักงานบังคับคดีขอให้งดการบังคับคดี โดยได้รับความยินยอมเป็นหนังสือจากนายฟ้าลูกหนี้ตามคำพิพากษาแล้ว แต่เมื่อนายม่วง ผู้รับจำนอง ยื่นคำคัดค้านต่อเจ้าพนักงานบังคับคดีไม่ยินยอมให้งดการบังคับคดี การที่เจ้าพนักงานบังคับคดีให้งดการขายทอดตลาดตามคำแถลงของนายแสดจึงเป็นการไม่ชอบ คำคัดค้านของนายแสดข้อนี้ฟังไม่ขึ้น (เทียบคำพิพากษาฎีกาที่ 12619/2555)
(ข) แม้นายม่วงจะไม่ได้ร้องขอให้บังคับคดีในคดีที่นายม่วงเป็นเจ้าหนี้ตามคำพิพากษาภายใน 10 ปี นับแต่วันที่มีคำพิพากษาของศาลชั้นที่สุด อันทำให้สิ้นสิทธิในการบังคับคดีตามประมวลกฎหมายวิธีพิจารณาความแพ่ง มาตรา 274 แต่ทรัพยสิทธิจำนองของนายม่วงยังคงอยู่ ซึ่งการบังคับคดีของนายแสดในคดีนี้ย่อมไม่อาจกระทบกระทั่งถึงทรัพยสิทธิจำนองของนายม่วง นายม่วงซึ่งเป็นผู้รับจำนองที่ดินดังกล่าวจึงมีสิทธิยื่นคำร้องขอต่อศาลให้เอาเงินที่ได้มานั้นชำระหนี้ตนก่อนเจ้าหนี้รายอื่นได้ตามมาตรา 324 (1) (ข) คำคัดค้านของนายแสดข้อนี้ฟังไม่ขึ้นเช่นกัน (เทียบคำพิพากษาฎีกาที่ 7397/2561 และ 401/2561)
__
ในการพิจารณาว่าเจ้าหนี้ซึ่งฟ้องลูกหนี้ให้ล้มละลายเป็นเจ้าหนี้มีประกันหรือไม่นั้น ต้องพิจารณาว่าเจ้าหนี้ดังกล่าวมีสิทธิเหนือทรัพย์สินของลูกหนี้หรือไม่ คดีนี้ปรากฏว่า โจทก์มีเพียงทรัพย์สินของจำเลยที่ 1 ที่จำนองไว้เป็นประกันหนี้ การจึงมีฐานะเป็นเจ้าหนี้มีประกันส่วนของจำเลยที่ 1 ตามพระราชบัญญัติล้มละลาย พ.ศ. 2483 มาตรา 6
การฟ้องคดีเฉพาะในส่วนของจำเลยที่ 1 เท่านั้นที่โจทก์ต้องปฏิบัติตามมาตรา 10 ในส่วนของจำเลยที่ 2 ซึ่งโจทก์มิได้มีฐานะเป็นเจ้าหนี้มีประกัน จึงไม่ต้องปฏิบัติตามมาตราดังกล่าว คำฟ้องโจทก์จึงชอบแล้ว ส่วนที่จำเลยที่ 2 โต้แย้งว่าหนี้ตามฟ้องของโจทก์ยังไม่อาจกำหนดจำนวนได้โดยแน่นอนนั้น เมื่อหนี้ที่โจทก์นำมาฟ้องจำเลยทั้งสองให้ล้มละลายเป็นหนี้ตามคำพิพากษา จึงเป็นหนี้ที่อาจกำหนดจำนวนได้โดยแน่นอนแล้ว แม้จะยังมิได้มีการขายทอดตลาดทรัพย์จำนอง ก็ไม่อาจทำให้หนี้ที่อาจกำหนดจำนวนได้โดยแน่นอนแล้วกลับกลายเป็นหนี้ที่ไม่อาจกำหนดจำนวนได้โดยแน่นอนแต่อย่างใด
ส่วนที่จำเลยที่ 2 โต้แย้งประการสุดท้ายว่า โจทก์ฟ้องคดีโดยไม่สุจริต เพราะไม่ได้ฟ้องจำเลยร่วมอีกสามคนด้วยนั้น เนื่องจากมูลหนี้ตามคำพิพากษาเป็นกรณีศาลจังหวัดพิษณุโลกพิพากษาให้จำเลยทั้งสองกับพวกร่วมกันรับผิดชำระหนี้ ดังนั้น เจ้าหนี้จะเรียกชำระหนี้จากลูกหนี้แต่คนใดคนหนึ่งสิ้นเชิงหรือแต่โดยส่วนก็ได้ตามแต่จะเลือก แต่ลูกหนี้ทั้งปวงก็ยังคงต้องผูกพันอยู่ทั่วทุกคน จนกว่าหนี้นั้นจะได้ชำระเสร็จสิ้นเชิง ตามประมวลกฎหมายแพ่งและพาณิชย์ มาตรา 291 เมื่อหนี้ที่จำเลยทั้งสองกับพวกต้องรับผิดยังมิได้ชำระแก่โจทก์ โจทก์ย่อมมีสิทธิเรียกร้องให้จำเลยทั้งสองในฐานะลูกหนี้ร่วมชำระหนี้ทั้งหมดแก่โจทก์ โดยการฟ้องจำเลยทั้งสองเป็นคดีล้มละลายได้
เมื่อข้อเท็จจริงรับฟังยุติตามฟ้อง คำสั่งศาลล้มละลายกลางที่ให้พิทักษ์ทรัพย์ของจำเลยทั้งสองเด็ดขาด จึงชอบแล้ว (เทียบคำพิพากษาฎีกาที่ 5676/2560)
__
ในการพิจารณาให้ความเห็นชอบด้วยแผนนั้น เจ้าหนี้ที่มีสิทธิยื่นคำคัดค้านได้ตามพระราชบัญญัติล้มละลาย พ.ศ. 2483 มาตรา 90/57 ต้องเป็นเจ้าหนี้ผู้มีสิทธิออกเสียงตามมาตรา 90/30 ซึ่งไม่ได้ลงมติยอมรับแผน
นายจันทร์เป็นเจ้าหนี้ที่ได้ยื่นคำขอรับชำระหนี้ในการฟื้นฟูกิจการ และเจ้าพนักงานพิทักษ์ทรัพย์มีคำสั่งอนุญาตให้ได้รับชำระหนี้แล้ว นายจันทร์จึงเป็นเจ้าหนี้ผู้มีสิทธิออกเสียงตามมาตรา 90/30 และปรากฏว่าในวันประชุมเจ้าหนี้ นายจันทร์ไม่มาประชุม เจ้าหนี้จึงถือว่านายจันทร์เป็นเจ้าหนี้ที่ไม่ได้ลงมติยอมรับแผน นายจันทร์จึงมีสิทธิยื่นคำคัดค้านได้ (เทียบคำพิพากษาฎีกาที่ 4272-4273/2546)
การคัดค้านในชั้นพิจารณาเห็นชอบด้วยแผน ต้องเป็นประเด็นเกี่ยวกับการพิจารณาให้ความเห็นชอบด้วยแผน ซึ่งได้แก่เงื่อนไขในการพิจารณาให้ความเห็นชอบด้วยแผน และการประชุมเจ้าหนี้เพื่อพิจารณาแผน
การที่นายจันทร์ยื่นคำขอรับชำระหนี้ 800,000 บาท แต่เจ้าพนักงานพิทักษ์ทรัพย์มีคำสั่งให้ได้รับชำระหนี้ 500,000 บาท หากนายจันทร์จะโต้แย้งคัดค้านคำสั่งเจ้าพนักงานพิทักษ์ทรัพย์ จะต้องโต้แย้งคัดค้านภายในกำหนด 14 วัน นับแต่วันที่ทราบคำสั่งของเจ้าพนักงานพิทักษ์ทรัพย์ ตามพระราชบัญญัติล้มละลาย พ.ศ. 2483 มาตรา 90/32 วรรคสาม แต่นายจันทร์ก็มิได้โต้แย้งคัดค้านจนคำสั่งดังกล่าวถึงที่สุด
นายจันทร์จะหยิบยกประเด็นว่าตนมีสิทธิได้รับชำระหนี้มากกว่าที่เจ้าพนักงานพิทักษ์ทรัพย์มีคำสั่งขึ้นคัดค้านในชั้นพิจารณาให้ความเห็นชอบด้วยแผนไม่ได้ เนื่องจากเป็นกระบวนพิจารณาคนละขั้นตอนกัน และเป็นการล่วงเลยขั้นตอนที่จะยกเหตุดังกล่าวขึ้นคัดค้านแล้ว คำคัดค้านของนายจันทร์จึงไม่ชอบด้วยพระราชบัญญัติล้มละลาย พ.ศ. 2483 (เทียบคำพิพากษาฎีกาที่ 263/2559)
__
ผู้พิพากษาอาวุโสมีอำนาจพิจารณาคดีอาญาซึ่งกฎหมายกำหนดอัตราโทษอย่างสูงไว้ให้จำคุกไม่เกินสามปี หรือปรับไม่เกินหกหมื่นบาท หรือทั้งจำทั้งปรับ ตามพระธรรมนูญศาลยุติธรรม มาตรา 25 (5) โดยไม่ถูกจำกัดอำนาจเหมือนอย่างผู้พิพากษาประจำศาลตามที่บัญญัติไว้ในมาตรา 25 วรรคท้าย นายการุณ ผู้พิพากษาอาวุโส ย่อมมีอำนาจพิจารณาคดีนี้ได้
พระธรรมนูญศาลยุติธรรม มาตรา 25 (5) จำกัดอำนาจผู้พิพากษาคนเดียวเฉพาะกรณีจะลงโทษจำคุกเกินหกเดือน หรือปรับเกินหนึ่งหมื่นบาท หรือทั้งจำทั้งปรับ ซึ่งโทษจำคุกหรือปรับอย่างใดอย่างหนึ่งหรือทั้งสองอย่างเกินอัตราที่กล่าวแล้วไม่ได้เท่านั้น กรณีนี้ นายการุณ ผู้พิพากษาอาวุโส ลงโทษจำคุก 3 เดือน และปรับ 10,000 บาท ซึ่งไม่เกินอัตราดังกล่าว จึงเป็นการพิพากษาโดยชอบ
ในส่วนการส่งคืนของกลางนั้น การยื่นคำร้องขอคืนของกลางที่ศาลสั่งริบตามประมวลกฎหมายอาญา มาตรา 36 ถือว่าเป็นสาขาของคดีเดิมที่ศาลมีคำพิพากษาให้ริบของกลาง และองค์คณะผู้พิพากษาต้องถือตามองค์คณะในคดีเดิม เมื่อคดีเดิมอยู่ในอำนาจพิจารณาพิพากษาของผู้พิพากษาคนเดียว การสั่งคืนของกลางก็ย่อมอยู่ในอำนาจของผู้พิพากษาคนเดียวที่จะทำคำสั่งได้โดยไม่จำต้องพิจารณาว่าของกลางที่จะสั่งนั้นมีราคาเท่าใด (เทียบคำพิพากษาฎีกาที่ 2345/2562 ประชุมใหญ่)
ดังนั้น การพิจารณาพิพากษาและการทำคำสั่งในเรื่องขอคืนของกลางคดีนี้จึงชอบด้วยพระธรรมนูญศาลยุติธรรม