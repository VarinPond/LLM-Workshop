ข้อ 1. กรณีใดกรณีหนึ่งดังต่อไปนี้
(ก) โจทก์ฟ้องโดยได้รับอนุญาตให้ยกเว้นค่าธรรมเนียมศาล ว่าโจทก์เป็นเจ้าของกรรมสิทธิ์ที่ดินโฉนดเลขที่ 123 แต่ใส่ชื่อจำเลยเป็นผู้ถือกรรมสิทธิ์ในโฉนดแทน ขอให้บังคับจำเลยไปจดทะเบียนโอนที่ดินคืนโจทก์ จำเลยให้การต่อสู้คดี ขอให้ยกฟ้อง ระหว่างพิจารณา โจทก์ถึงแก่ความตาย นายเอก ทายาทและผู้จัดการมรดกของโจทก์ตามพินัยกรรม ยื่นคำร้องขอเข้าเป็นคู่ความแทน ศาลชั้นต้นมีคำสั่งอนุญาต ต่อมาศาลชั้นต้นมีคำสั่งว่าตามคำร้อง ผู้เข้าเป็นคู่ความแทนโจทก์อ้างว่าโจทก์ทำพินัยกรรมยกที่ดินโฉนดเลขที่ 123 ที่พิพาทให้แก่ผู้เข้าเป็นคู่ความแทนโจทก์เพียงผู้เดียว ซึ่งหากโจทก์ชนะคดีนี้ ที่ดินตามฟ้องย่อมตกเป็นกรรมสิทธิ์ของผู้เข้าเป็นคู่ความแทนโจทก์ มีผลเท่ากับผู้เข้าเป็นคู่ความแทนโจทก์ฟ้องเรียกทรัพย์สินมาเป็นของตน จึงมีคำสั่งให้นายเอกเสียค่าขึ้นศาลตามทุนทรัพย์ภายใน 15 วัน
(ข) ศาลชั้นต้นพิพากษาให้จำเลยชำระหนี้แก่โจทก์ตามฟ้อง จำเลยอุทธรณ์ ศาลชั้นต้นตรวจอุทธรณ์แล้วเห็นว่า ตามใบแต่งทนายความที่จำเลยแต่งตั้งให้นายมั่นเป็นทนายความดำเนินคดีแทนจำเลยในศาลชั้นต้น มิได้ระบุให้นายมั่นมีอำนาจยื่นอุทธรณ์แทนจำเลย นายมั่นย่อมไม่มีอำนาจดำเนินกระบวนพิจารณาในส่วนนี้แทนจำเลยได้ การที่นายมั่นลงชื่อเป็นผู้อุทธรณ์ในคำอุทธรณ์ เป็นคำอุทธรณ์ที่ไม่ชอบ จึงมีคำสั่งไม่รับอุทธรณ์
ให้วินิจฉัยว่า: คำสั่งศาลชั้นต้นตาม (ก) และ (ข) ชอบด้วยกฎหมายหรือไม่
__
ข้อ 2.
(ก) โจทก์ฟ้องขอให้บังคับจำเลยรับผิดต่อโจทก์ตามสัญญาจ้างทำของ จำนวน 1,000,000 บาท พร้อมดอกเบี้ย จำเลยให้การต่อสู้คดี ขอให้ยกฟ้อง ศาลชั้นต้นพิพากษาให้จำเลยรับผิดต่อโจทก์ตามฟ้อง กับให้จำเลยใช้ค่าฤชาธรรมเนียมแทนโจทก์ โดยกำหนดค่าทนายความ 10,000 บาท จำเลยยื่นอุทธรณ์พร้อมกับยื่นคำร้องขอยกเว้นค่าธรรมเนียมศาลทั้งหมดในชั้นอุทธรณ์ ศาลชั้นต้นพิจารณาแล้วอนุญาตให้จำเลยได้รับยกเว้นค่าธรรมเนียมศาลทั้งหมดตามคำร้อง แต่จำเลยไม่นำเงินค่าธรรมเนียมซึ่งจะต้องใช้แก่โจทก์ตามคำพิพากษาศาลชั้นต้นมาวางศาลภายในกำหนดระยะเวลาอุทธรณ์ ศาลชั้นต้นจึงมีคำสั่งไม่รับอุทธรณ์ของจำเลยด้วยเหตุดังกล่าว
(ข) กรณีตาม (ก) หากศาลชั้นต้นมีคำสั่งเมื่อวันที่ 21 เมษายน 2565 ให้ยกคำร้องขอยกเว้นค่าธรรมเนียมศาลในชั้นอุทธรณ์ของจำเลย หากจำเลยประสงค์จะดำเนินคดีต่อไป ให้จำเลยนำเงินค่าธรรมเนียมศาลในชั้นอุทธรณ์มาวางศาลภายในวันที่ 6 พฤษภาคม 2565 ครั้นถึงวันครบกำหนดในวันที่ 6 พฤษภาคม 2565 จำเลยไม่นำเงินค่าธรรมเนียมศาลมาวาง แต่ได้ยื่นอุทธรณ์คำสั่งของศาลชั้นต้นที่ให้ยกคำร้องขอยกเว้นค่าธรรมเนียมศาล ศาลชั้นต้นมีคำสั่งให้รับอุทธรณ์ของจำเลย
ให้วินิจฉัยว่า: คำสั่งของศาลชั้นต้นที่ไม่รับอุทธรณ์ตาม (ก) และในกรณีตาม (ข) ชอบหรือไม่
__
ข้อ 3. นายหนึ่งฟ้องว่า นายหนึ่งเป็นเจ้าของกรรมสิทธิ์ที่ดินโฉนดเลขที่ 1 ซึ่งอยู่ติดกับที่ดินโฉนดเลขที่ 2 ของนายโท นายโทได้บุกรุกเข้าไปทำไร่ในที่ดินโฉนดเลขที่ 1 ขอให้ขับไล่นายโทออกไปจากที่ดินดังกล่าว
นายโทให้การและฟ้องแย้งว่า นายโททำไร่ในที่ดินโฉนดเลขที่ 2 ไม่ได้บุกรุกหรือรุกล้ำเข้าไปในที่ดินโฉนดเลขที่ 1 แต่เนื่องจากที่ดินของนายโทดังกล่าวอยู่ติดกับที่ดินโฉนดเลขที่ 1 หากนายโทได้ทำไร่ในที่ดินของนายโทต่อเนื่องเข้าไปในที่ดินของนายหนึ่งตามคำฟ้อง นายโทก็ได้ครอบครองที่ดินโฉนดเลขที่ 1 ไว้โดยความสงบและโดยเปิดเผย ด้วยเจตนาเป็นเจ้าของ ติดต่อกันเป็นเวลากว่า 10 ปี จึงได้กรรมสิทธิ์ในที่ดินดังกล่าวแล้ว ขอให้ยกฟ้อง และพิพากษาว่าที่ดินโฉนดเลขที่ 1 เป็นของนายโท ห้ามนายหนึ่งเกี่ยวข้อง
ศาลชั้นต้นมีคำสั่งรับคำให้การและฟ้องแย้งของนายโท
ในระหว่างพิจารณา หลังจากศาลชั้นต้นชี้สองสถานเสร็จแล้ว นายหนึ่งพบว่า "นายโท" ชื่อจริงคือ "นายตรี" นายหนึ่งจึงยื่นคำร้องขอแก้ไขคำฟ้องเพิ่มเติม โดยขอแก้ไขชื่อจำเลยที่หนึ่งเป็น "นายโท หรือ นายตรี" เพื่อให้ถูกต้องตรงตามความจริง ศาลชั้นต้นมีคำสั่งอนุญาตให้แก้ไขชื่อจำเลยเป็น "นายโท หรือ นายตรี" ให้ถูกต้องตามความเป็นจริง โดยมิได้ส่งสำเนาคำร้องให้นายโทได้คัดค้านก่อน
ให้วินิจฉัยว่า: คำสั่งศาลชั้นต้นที่รับฟ้องแย้งของนายโท และที่อนุญาตให้นายหนึ่งแก้ไขคำฟ้อง ชอบด้วยกฎหมายหรือไม่
__
ข้อ 4. โจทก์ฟ้องว่าจำเลยบุกรุกที่ดินของโจทก์ ขอให้ขับไล่จำเลยและบริวาร และให้ชำระค่าเสียหายเดือนละ 10,000 บาท นับแต่วันฟ้องเป็นต้นไป จนกว่าจำเลยและบริวารจะออกไปจากที่ดินของโจทก์ ศาลชั้นต้นรับฟ้องอย่างคดีมโนสาเร่ นัดไกล่เกลี่ย ให้การ สืบพยาน และให้โจทก์มาศาลในวันที่ 21 กุมภาพันธ์ 2565 เมื่อถึงวันนัด โจทก์ทราบนัดและคำสั่งศาลแล้ว ไม่มาศาล ส่วนจำเลยและทนายจำเลยมาศาล จำเลยยื่นคำให้การเป็นหนังสือ โดยทนายจำเลยแถลงขอให้ศาลดำเนินการพิจารณาคดีต่อไป และขอนำพยานเข้าสืบ ศาลชั้นต้นมีคำสั่งไม่อนุญาตให้จำเลยนำพยานเข้าสืบ และให้จำหน่ายคดีออกจากสารบบความ
* (ก) โจทก์ยื่นคำร้องว่าโจทก์ไม่จงใจที่จะไม่มาศาล แต่ทนายโจทก์ป่วย จึงมาศาลไม่ได้ ขอให้พิจารณาคดีใหม่ ศาลชั้นต้นมีคำสั่งยกคำร้อง
* (ข) จำเลยอุทธรณ์ว่า เมื่อจำเลยได้ยื่นคำให้การ และแถลงต่อศาล ขอนำพยานเข้าสืบ ศาลชั้นต้นจะต้องพิจารณาและชี้ขาดตัดสินคดีไปฝ่ายเดียว ตามประมวลกฎหมายวิธีพิจารณาความแพ่ง มาตรา 202 คำสั่งศาลชั้นต้นที่ไม่อนุญาตให้จำเลยนำพยานเข้าสืบและจำหน่ายคดีจึงไม่ชอบด้วยกฎหมาย
ให้วินิจฉัยว่า: คำสั่งศาลชั้นต้นที่ยกคำร้องของโจทก์ตาม (ก) ชอบหรือไม่ และอุทธรณ์ของจำเลยตาม (ข) ฟังขึ้นหรือไม่
__
ข้อ 5. โจทก์ฟ้องว่า จำเลยบุกรุกเข้าครอบครองทำประโยชน์ในที่ดินที่โจทก์มีสิทธิครอบครอง ขอให้ขับไล่จำเลยและบริวารออกไปจากที่ดินพิพาท และเรียกค่าเสียหายเดือนละ 5,000 บาท นับแต่วันฟ้องเป็นต้นไป จนกว่าจำเลยจะออกจากที่ดินพิพาท โดยตีราคาที่ดิน 50,000 บาท
จำเลยให้การว่า จำเลยเป็นผู้จับจองครอบครองที่ดินพิพาท ขอให้ยกฟ้อง ในชั้นสืบพยาน จำเลยขอเลื่อนคดีหลายครั้ง ครั้งสุดท้ายขอเลื่อนคดีอีก โจทก์คัดค้าน ศาลชั้นต้นเห็นว่าจำเลยประวิงคดี ไม่อนุญาตให้เลื่อนคดีอีกและมีคำสั่งงดสืบพยานจำเลย จำเลยแถลงโต้แย้งคำสั่งศาลดังกล่าว ศาลชั้นต้นพิจารณาแล้วพิพากษาให้ขับไล่จำเลยและบริวารออกไปจากที่ดินพิพาท และให้จำเลยใช้ค่าเสียหายแก่โจทก์เดือนละ 5,000 บาท นับแต่วันฟ้องเป็นต้นไป จนกว่าจำเลยจะออกไปจากที่ดินพิพาท
จำเลยอุทธรณ์ว่า คำสั่งศาลชั้นต้นที่ไม่อนุญาตให้จำเลยเลื่อนคดีและงดสืบพยานจำเลยเป็นการไม่ชอบ และที่ดินพิพาทอยู่ในเขตป่าสงวนแห่งชาติ โจทก์ไม่มีอำนาจฟ้อง
ให้วินิจฉัยว่า: ศาลชั้นต้นจะมีคำสั่งรับอุทธรณ์ของจำเลยได้หรือไม่ อย่างไร


__
ข้อ 6. นายแดงเป็นโจทก์ ฟ้องนายดำเป็นจำเลย ให้ชำระหนี้เงินกู้ 10,000,000 บาท จำเลยให้การต่อสู้ว่าสัญญากู้ปลอม ขอให้ยกฟ้อง ศาลชั้นต้นพิพากษายกฟ้อง ปรากฏว่า
(ก) โจทก์ยื่นอุทธรณ์ พร้อมกับยื่นคำร้องขอคุ้มครองชั่วคราวก่อนพิพากษา ขอให้ศาลมีคำสั่งยึดที่ดิน 1 แปลงของจำเลย ศาลชั้นต้นมีคำสั่งรับอุทธรณ์ และมีคำสั่งอนุญาตตามคำร้อง โดยให้แจ้งคำสั่งแก่จำเลย แต่ก่อนจำเลยได้รับแจ้งคำสั่งเพียง 1 วัน จำเลยได้จดทะเบียนยกที่ดินแปลงดังกล่าวให้แก่นายขาว บุตรชายของตน ซึ่งจำเลยและนายขาวต่างไม่ทราบคำสั่งศาล ต่อมาเมื่อจำเลยได้รับทราบคำสั่ง จำเลยจึงยื่นคำร้องต่อศาลชั้นต้นให้เพิกถอนคำสั่งยึดชั่วคราว ศาลชั้นต้นมีคำสั่งยกคำร้อง
(ข) จำเลยยื่นคำแก้อุทธรณ์ พร้อมกับยื่นคำร้องขอคุ้มครองชั่วคราวก่อนพิพากษาต่อศาลชั้นต้น ให้โจทก์วางเงินหรือหาประกันเพื่อการชำระค่าฤชาธรรมเนียมและค่าใช้จ่ายในชั้นอุทธรณ์ เพราะทราบว่าโจทก์ได้ย้ายภูมิลำเนาไปอยู่ต่างประเทศ และไม่มีสำนักงานทำการงานตลอดทั้งทรัพย์สินที่อาจถูกบังคับคดีได้อยู่ในราชอาณาจักร ศาลชั้นต้นไต่สวนข้อเท็จจริงได้ความตามคำร้อง จึงมีคำสั่งให้โจทก์วางเงินหรือหาประกัน 200,000 บาท โจทก์ปฏิบัติตามคำสั่งศาล ศาลชั้นต้นส่งสำนวนความไปยังศาลอุทธรณ์
ให้วินิจฉัยว่า: คำสั่งศาลชั้นต้นตาม (ก) และ (ข) ชอบด้วยกฎหมายหรือไม่
__
ข้อ 7. คดีแรก นายฟ้าเป็นเจ้าของที่ดินโฉนดเลขที่ 1 ได้จดทะเบียนจำนองไว้แก่นายม่วง เพื่อเป็นประกันหนี้ที่นายฟ้ากู้ยืมเงิน เมื่อนายฟ้าผิดนัด นายม่วงฟ้องนายฟ้าให้ชำระหนี้พร้อมบังคับทรัพย์จำนอง วันที่ 1 มิถุนายน 2554 ศาลพิพากษาให้นายฟ้าชำระหนี้ตามฟ้อง หากไม่ชำระให้ยึดทรัพย์จำนองออกขายทอดตลาด นายฟ้าและนายม่วงมาฟังคำพิพากษาโดยไม่มีฝ่ายใดอุทธรณ์ นายฟ้าไม่ได้ชำระหนี้แต่ไม่มีการบังคับคดี
คดีที่สอง นายฟ้าถูกนายแสดฟ้องให้ชำระหนี้ค่าสินค้า วันที่ 1 กรกฎาคม 2563 ศาลพิพากษาให้นายฟ้าชำระหนี้ตามฟ้อง ไม่มีฝ่ายใดอุทธรณ์ เมื่อมีการออกหมายบังคับดีในคดีที่สองแล้ว เจ้าพนักงานบังคับคดียึดที่ดินโฉนดเลขที่ 1 และดำเนินการประกาศขายทอดตลาด ต่อมานายแสดยื่นคำแถลงต่อเจ้าพนักงานบังคับคดี ขอให้งดการบังคับคดีที่ดินแปลงดังกล่าวไว้ 2 ปี พร้อมแนบหนังสือให้ความยินยอมของนายฟ้า นายม่วงยื่นคำคัดค้านว่าไม่ยินยอมให้งดการบังคับคดี แต่เจ้าพนักงานบังคับคดีมีคำสั่งให้งดการขายทอดตลาดที่ดินแปลงดังกล่าวตามคำแถลงของนายแสด
ในวันที่ 1 กันยายน 2564 นายม่วงยื่นคำร้องต่อศาลในคดีที่สองว่าตนได้ยื่นคำคัดค้านแล้วว่าไม่ยินยอมให้งดการบังคับคดี คำสั่งงดการขายทอดตลาดของเจ้าพนักงานบังคับคดีจึงไม่ชอบ ขอให้เพิกถอนคำสั่งและขอรับชำระหนี้จำนอง นายแสดยื่นคำคัดค้านขอให้ยกคำร้องของนายม่วง โดยอ้างว่า
(ก) นายฟ้าได้ให้ความยินยอมเป็นหนังสือ คำสั่งให้งดการขายทอดตลาดชอบแล้ว
(ข) นายม่วงยื่นคำร้องขอรับชำระหนี้เมื่อพ้นระยะเวลาในการบังคับคดี
ให้วินิจฉัยว่า: คำคัดค้านของนายแสดฟังขึ้นหรือไม่
__
ข้อ 8. โจทก์ฟ้องว่า จำเลยทั้งสองเป็นหนี้โจทก์ตามคำพิพากษาของศาลจังหวัดพิษณุโลก ซึ่งพิพากษาให้จำเลยทั้งสองกับพวกรวม 5 คน ร่วมกันชำระเงิน 5,000,000 บาท พร้อมดอกเบี้ยอัตราร้อยละ 5 ต่อปีของต้นเงินดังกล่าว นับถัดจากวันฟ้องเป็นต้นไป จนกว่าจะชำระเสร็จแก่โจทก์ หากไม่ชำระ ให้ยึดทรัพย์จำนองที่ดินโฉนดเลขที่ 117 ของจำเลยที่ 1 ออกขายทอดตลาด นำเงินมาชำระหนี้ หากได้เงินไม่พอชำระหนี้ ให้ยึดทรัพย์สินอื่นของจำเลยทั้งสองกับพวก ออกขายทอดตลาด นำเงินมาชำระหนี้ให้แก่โจทก์จนกว่าจะครบ
ภายหลังศาลมีคำพิพากษา จำเลยทั้งสองกับพวกไม่ชำระหนี้ โจทก์นำเจ้าพนักงานบังคับคดียึดทรัพย์จำนองดังกล่าว ขณะนี้อยู่ระหว่างขายทอดตลาด โจทก์ขอตีราคาทรัพย์จำนองดังกล่าวตามราคาประเมินของเจ้าพนักงานบังคับคดี จำนวน 1,000,000 บาท คำนวณถึงวันฟ้อง จำเลยทั้งสองคงค้างชำระหนี้โจทก์เป็นเงิน 5,500,000 บาท เมื่อนำราคาประเมินทรัพย์จำนองหักกับจำนวนหนี้แล้ว คงเหลือหนี้ 4,500,000 บาท โจทก์สืบหาทรัพย์สินอื่น ๆ ของจำเลยทั้งสองแล้วแต่ไม่พบ จำเลยทั้งสองมีหนี้สินล้นพ้นตัว ขอให้ศาลมีคำสั่งพิทักษ์ทรัพย์ของจำเลยทั้งสองเด็ดขาด และพิพากษาให้จำเลยทั้งสองล้มละลาย
จำเลยที่ 1 ไม่ยื่นคำให้การ และขาดนัดพิจารณา จำเลยที่ 2 ให้การว่า ราคาที่แท้จริงของที่ดินทรัพย์จำนองสูงกว่าราคาที่โจทก์กำหนดมาก ซึ่งเมื่อหักกับจำนวนหนี้แล้ว เหลือหนี้อยู่ไม่ถึง 1,000,000 บาท คำฟ้องของโจทก์จึงไม่ชอบด้วยพระราชบัญญัติล้มละลาย พ.ศ. 2483 มาตรา 10 (2) ประกอบกับที่ดินทรัพย์จำนองยังมิได้ขายทอดตลาด หนี้ตามฟ้องจึงยังไม่อาจกำหนดจำนวนได้โดยแน่นอน นอกจากนี้ การที่โจทก์ฟ้องจำเลยทั้งสองเป็นคดีล้มละลายโดยไม่ฟ้องจำเลยร่วมอีก 3 คนในคดีแพ่งด้วย เป็นการใช้สิทธิไม่สุจริต ให้ยกฟ้อง
ศาลล้มละลายกลางพิจารณาวินิจฉัยว่า ข้อเท็จจริงรับฟังได้ตามฟ้อง จึงมีคำสั่งพิทักษ์ทรัพย์ของจำเลยทั้งสองเด็ดขาด ตามพระราชบัญญัติล้มละลาย พ.ศ. 2483 มาตรา 14
ให้วินิจฉัยว่า: คำสั่งพิทักษ์ทรัพย์ของจำเลยทั้งสองเด็ดขาดชอบด้วยกฎหมายหรือไม่
__
ข้อ 9. บริษัท เอ จำกัด ลูกหนี้ กู้ยืมเงินนายจันทร์ 800,000 บาท และเป็นหนี้เจ้าหนี้อื่นอีกหลายราย ต่อมาศาลล้มละลายกลางมีคำสั่งให้ฟื้นฟูกิจการของบริษัท เอ จำกัด และตั้งผู้ทำแผน
นายจันทร์ยื่นคำขอรับชำระหนี้ 800,000 บาท เจ้าพนักงานพิทักษ์ทรัพย์มีคำสั่งให้นายจันทร์ได้รับชำระหนี้ 500,000 บาท คำสั่งถึงที่สุด แผนฟื้นฟูกิจการกำหนดให้นายจันทร์เป็นเจ้าหนี้กลุ่มที่ 5 ได้รับชำระหนี้ร้อยละ 70 ที่ประชุมเจ้าหนี้ลงมติยอมรับแผน โดยนายจันทร์ไม่ได้มาประชุม
ศาลล้มละลายกลางนัดพิจารณาให้ความเห็นชอบด้วยแผน นายจันทร์ยื่นคำคัดค้านว่า พยานหลักฐานที่ส่งให้แก่เจ้าพนักงานพิทักษ์ทรัพย์ฟังได้ว่าตนมีสิทธิได้รับชำระหนี้เต็มจำนวนตามที่ขอ การที่แผนกำหนดให้ได้รับชำระหนี้จากยอดหนี้ 500,000 บาท ไม่ถูกต้อง ผู้ทำแผนชี้แจงว่าแผนฟื้นฟูกิจการชอบด้วยกฎหมายแล้ว
ให้วินิจฉัยว่า: นายจันทร์มีสิทธิยื่นคำคัดค้านหรือไม่ และคำคัดค้านชอบด้วยพระราชบัญญัติล้มละลาย พ.ศ. 2483 หรือไม่
__
ข้อ 10. พนักงานอัยการยื่นฟ้องนายสะอาดเป็นจำเลยต่อศาลจังหวัดสิงห์บุรีว่า จำเลยกระทำผิดฐานขุดเจาะน้ำบาดาลโดยไม่ได้รับอนุญาต ตามพระราชบัญญัติน้ำบาดาล พ.ศ. 2520 มาตรา 16, 36 ทวิ ซึ่งมีระวางโทษจำคุกไม่เกินหกเดือน หรือปรับไม่เกินสองหมื่นบาท หรือทั้งจำทั้งปรับ และขอให้ริบเครื่องขุดเจาะและอุปกรณ์ในการขุดเจาะน้ำบาดาล อันเป็นทรัพย์ที่จำเลยใช้ในการกระทำความผิด รวมราคา 350,000 บาท ของกลาง
จำเลยให้การปฏิเสธ นายการุณ ผู้พิพากษาอาวุโสพิจารณาคดีแล้ว พิพากษาลงโทษจำคุกจำเลยมีกำหนด 3 เดือน และปรับ 10,000 บาท กับให้ริบของกลางทั้งหมด ต่อมาบริษัทน้ำใส จำกัด ผู้ร้องยื่นคำร้องขอคืนของกลางที่ศาลสั่งริบตามประมวลกฎหมายอาญา มาตรา 36 นายการุณไต่สวนคำร้องแล้ว มีคำสั่งให้ยกคำร้อง
ให้วินิจฉัยว่า: การพิจารณาพิพากษาและการทำคำสั่งในเรื่องขอคืนของกลางคดีนี้ชอบด้วยพระธรรมนูญศาลยุติธรรมหรือไม่